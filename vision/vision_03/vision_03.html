<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
    <meta name="viewport" content="width=device-width, initial-scale=1.0"/>
    <script type="text/x-mathjax-config">
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"], cancelto: ["Extension","cancel"]
      });
    });
    </script>  
   
  <title>Ders 3</title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
</head>
<body>
<div id="header">
</div>
<h1 id="ders-3">Ders 3</h1>
<p>Bugünkü dersin konusu dış dünyayı modellemek, kamera hareketini temsil edebilmek, bu sırada Lie grupları, Lie cebirini de öğreneceğiz. Lie grubu, adı üstünde bir grup, fakat ek olarak bazı ek tanımlar içeriyor. Örnek olarak kamera hareketi bir Lie grubu oluşturuyor. Kamera transformasyonunun (hareketinin) tersi alınabilir, ki genel Lie grupları için de bu mümkün, tabii bu fiziksel kamera hareketi için de doğru, kameraya başlattığımız noktaya geri getirebiliriz. Ama esas önemli nokta şu: kameranın hareketini sürekli bir ortamda tanımlamak mümkün - sonsuz küçüklükteki (infinitesimal) kamera hareketleri tanımlanabilir, ki bu durum kamera hareketini Lie grubu yapan en önemli faktör.</p>
<p>Üç Boyutlu Öklit Uzayı</p>
<p>Üç boyutlu Öklit uzayı <span class="math inline">\(\mathbb{E}^3\)</span>, tüm <span class="math inline">\(p \in \mathbb{E}^3\)</span> noktalarından oluşur, ki bu noktalar</p>
<p><span class="math display">\[ X = \left[\begin{array}{ccc} X_1,X_2,X_3 \end{array}\right]^T \in \mathbb{R}^3\]</span></p>
<p>kordinatları ile karakterize edilir. <span class="math inline">\(\mathbb{E}^3\)</span> ve <span class="math inline">\(\mathbb{R}^3\)</span> aynı olarak kabul edilebilir.</p>
<p>Eldeki iki nokta <span class="math inline">\(X,Y\)</span> için</p>
<p><span class="math display">\[ v = Y - X \in \mathbb{R}^3\]</span></p>
<p>Bir vektör elde ettik, ki bu vektör (diğer tüm vektörler gibi) başlangıç noktasından bağımsız. <span class="math inline">\(\mathbb{R}^3\)</span> içindeki tüm vektörler bir lineer vektör uzayı oluşturur. <span class="math inline">\(\mathbb{E}^3\)</span>'u <span class="math inline">\(\mathbb{R}^3\)</span> ile eş kabul ettik, o zaman <span class="math inline">\(\mathbb{R}^3\)</span>'den tek sayı çarpımı, norm, ölçekler gibi özellikleri alabiliriz, bu sayede uzaklıkları, ya da eğri uzunluğu gibi şeyleri hesaplayabiliriz, mesela</p>
<p><span class="math display">\[ I(\gamma) = \int_{0}^{1} | \dot{\gamma}(s)| \mathrm{d} s \]</span></p>
<p>ki bu herhangi bir <span class="math inline">\(\gamma: [0,1] \to \mathbb{R}^3\)</span> eğrisi için. Formüldeki <span class="math inline">\(||\)</span> bir Öklitsel norm, <span class="math inline">\(\mathbb{R}^3\)</span>'ten geliyor.</p>
<p>Çapraz çarpımı görmüştük.</p>
<p>Tüm <span class="math inline">\(3 \times 3\)</span> eksi bakışımlı matrislerin uzayı so(3) olarak gösterilir, dikkat daha önce SO(3) vardı, özel dikgen matrislerin uzayı. Bu so(3), küçük harfli olan, farklı. Ne şekilde onu birazdan göreceğiz. Aradaki bağlantıyı hemen belirtebilirim ama, SO(3) bir Lie grup, so(3) onunla ilişkili olan Lie cebiri.</p>
<p>Daha önce katı gövde transformasyonundan bahsettik, ve kamera hareketi böyledir dedik; yani yer değişimi + rotasyon. Fakat katı gövde hareketini tanıştırmanın bir değişik yolu daha var, hatta bu yol katı gövde tanımındaki &quot;katı'' kelimesine daha uygun, bu tanıma göre bir objenin üzerinde iki nokta düşünelim, bu iki nokta arasındaki mesafe transformasyon ardından değişmeden kalmalı. İşte bu sebeple gövde &quot;katı'' çünkü değişmiyor. Formel olarak belirtmek gerekirse katı gövde transformasyonları su aileye</p>
<p><span class="math display">\[ g_t: \mathbb{R}^3 \to \mathbb{R}^3; \qquad X \to g_t(X), \qquad t \in [0,T] \]</span></p>
<p>ait olan eşlemelerdir (yani fonksiyonlardır) öyle ki herhangi iki vektörün norm ve çapraz çarpımı muhafaza edilir,</p>
<p><span class="math display">\[ |g_t(v)| = |v|, \quad \forall v \in \mathbb{R}^3 \]</span></p>
<p><span class="math display">\[ g_t(u) \times g_t(v) = g_t(u \times v), \quad \forall u,v \in \mathbb{R}^3 \]</span></p>
<p>Üstteki tanım aynı zamanda noktasal çarpımın da değişmediği anlamına geliyor, bu üstteki tanımdan bariz olmayabilir, ama norm ve tek sayı çarpımı kutupsal özdeşlik (polarization identity) üzerinden norm ile alakalı olduğu için,</p>
<p><span class="math display">\[ \langle u,v \rangle = \frac{1}{4} ( |u+v|^2 - |u-v|^2 ) \]</span></p>
<p>o zaman noktasal çarpımın da değişmemesi gerekir.</p>
<p>Daha bitmedi: eğer üstteki üç tanım doğru ise o zaman üçlü çarpım (triple product) da muhafaza edilir demektir, ki <span class="math inline">\(\forall u,v,w \in \mathbb{R}^3\)</span> için</p>
<p><span class="math display">\[ \langle g_t(u), g_t(v) \times g_t(w) \rangle = \langle u, v\times w \rangle  \]</span></p>
<p>eşitliği doğru olmalıdır. Bu ifade aynı zamanda katı gövde transformasyonun &quot;hacmi muhafaza ettiği'' anlamına da gelir, çünkü üstteki ifade hacim hesabı için kullanılır. Lise matematiğinden hatırlanacağı üzere,</p>
<div class="figure">
<img src="volume.png" />

</div>
<p>üç vektörün kapsadığı hacmin hesabı üstteki formüldür. Yani katı gövde hareketi üçlü çarpımı muhafaza ediliyor demek, bu da hacmi muhafaza ediyor demektir. Bazı hareketler vardır ki katı gövde değildir, mesela bir süngeri alıyorum, sıkıştırıyorum, bu hareket hacmi muhafaza etmedi.</p>
<p>Peki üstteki tanım katı gövde hareketini kesinlikle temsil eder mi? Bunu formel bir şekilde göstermek istiyoruz; transformasyon <span class="math inline">\(g_t\)</span>, ki <span class="math inline">\(t\)</span> anındaki katı gövde değişimini gösteriyor. Bu ispat için değişimin bir orijin ve 3 tane birimdik (orthonormal) vektör <span class="math inline">\(e_1,e_2,e_3 \in \mathbb{R}^3\)</span>'u nasıl etkilediğini göstermem yeterli. Diğer her nokta bu baza referanslı olacağı için bu yeterli oluyor. Orijinin hareketini yer değişimi <span class="math inline">\(T \in \mathbb{R}^3\)</span> olarak göstereyim, vektör <span class="math inline">\(e_i\)</span>'ların transformasyonu ise <span class="math inline">\(r_i = g_t(e_i)\)</span>, bu transformasyon sonrası yeni bir baz elde etmiş olacağız.</p>
<p>Tek sayı ve çapraz çarpımı muhafaza edilir demiştik, yani</p>
<p><span class="math display">\[ r_i^Tr_j = g_t(e_i)^Tg_t(e_j) =
e_i^Te_j = \delta_{ij}, 
\qquad r_1 \times r_2 = r_3
\]</span></p>
<p><span class="math inline">\(\delta_{ij}\)</span> hatırlarsak <span class="math inline">\(i=j\)</span> ise 1, değil ise 0 veren bir notasyonel ifade.</p>
<p>Üstteki 1. kısıtlama matris <span class="math inline">\(R = \left[\begin{array}{ccc} r_1&amp;r_2&amp;r_3 \end{array}\right]^T\)</span> dikgen (rotasyon) matrisi demek ile aynı şeydir, yani <span class="math inline">\(R^TR = RR^T = I\)</span>. Ve çapraz çarpımlı 2. ifade <span class="math inline">\(\det(R) = +1\)</span> demektir, yani <span class="math inline">\(R\)</span> matrisi,</p>
<p><span class="math display">\[SO(3) = \{ R \in \mathbb{R}^{3 \times 3} \mid R^TR = I, \det(R) = +1\}\]</span></p>
<p>grubunun bir üyesidir. Ve evet, katı gövde hareketi hakikaten de</p>
<p><span class="math display">\[ g_t(x) = Rx + T \]</span></p>
<p>olarak yazılabilir.</p>
<p>Rotasyon matrisine yakında bakalım. Dediğimiz gibi bir açı üzerinden rotasyon yapabiliriz, ve tüm bu rotasyonlar bir grup oluşturur. Sonsuz küçük rotasyon da mümkündür, kamerayı alırım, azıcık döndürürüm. Bu döndürme gruptaki bir öğeye tekabül eder. Bu her türlü grup için geçerli olmayabilir, mesela içinde yine sonsuz tane öğe olan tam sayıları alsam, azıcık değişimi bu küme içinde temsil edemezdim, çünkü öğeler ayrıksal (discrete).</p>
<p>Niye sonsuz küçüklükteki rotasyonlara bakıyoruz? Rotasyonları temsil etmek aslında külfetli bir iş; mesela rotasyonların olduğu uzay lineer değil, iki rotasyon matrisi <span class="math inline">\(R,\tilde{R}\)</span>'yi alsam mesela ve onları toplasam (ki böylece bir toplam döndürmeyi hesaplayacağımı umardım) yeni bir rotasyon matrisi elde edemiyorum. Zorluk aslında <span class="math inline">\(R^TR=I\)</span> ve <span class="math inline">\(\det(R)=+1\)</span> kısıtlamalarından ileri geliyor. Mesela iki resim var, bu resme bakarım bir kameranın nasıl döndüğünü göstermek istiyorum, rotasyon matrisi şöyle olacak,</p>
<p><span class="math display">\[ 
\left[\begin{array}{rrr}
a &amp; b &amp; c \\ d &amp; e &amp; f \\ g &amp; h &amp; i
\end{array}\right]
\]</span></p>
<p>Bu matristeki değişkenlerin değerini atamakta serbest olamıyorum, dediğim gibi, belirtilen iki kısıtlamaya uymam lazım. Yani bir optimizasyon işletip üstteki 9 değişkeni hesaplamaya uğraşırken bir de onun üstüne 2 tane çok ağır şarta da uymam lazım. Bu şartlardan en ağırı determinant aslında.</p>
<p>O zaman sonsuz küçüklükteki rotasyonun temsilini türetelim; bir rotasyon ailesini temsil eden <span class="math inline">\(R(t)\)</span> olsun, ki bir noktayı sürekli transform ediyorlar, başlangıç noktası <span class="math inline">\(R(0) = I\)</span>, yani birim matrisi,</p>
<p><span class="math display">\[ X_{trans}(t) = R(t) X_{orig}, \qquad R(t) \in SO(3) \]</span></p>
<p>Bir <span class="math inline">\(X_{orig}\)</span> noktasını aldım, ve her <span class="math inline">\(t\)</span> anında döndürüyorum, sonuç <span class="math inline">\(X_{trans}\)</span>. Tabii noktanın yeri değişmiyor, ama kameranın ekseni değiştiği için ona göre nokta değişmiş gibi oluyor.</p>
<p><span class="math inline">\(R(t)R(t)^T = I\)</span>, <span class="math inline">\(\forall t\)</span> olduğu için (olmalı çünkü rotasyon matrisleri dikgen) bu aynı anda, her <span class="math inline">\(t\)</span> anı için bu çarpımın sabit olduğu sonucunu verir, ve her <span class="math inline">\(t\)</span> için sabit olan bir şeyin, Analiz dersinden hatırlayabileceğimiz üzere, <span class="math inline">\(t\)</span>'ye göre türevi sıfır olmalıdır. Yani,</p>
<p><span class="math display">\[ \frac{d}{dt} (RR^T) = \dot{R}R^T + R \dot{R}^T = 0 \]</span></p>
<p><span class="math display">\[  \dot{R}R^T = - (\dot{R}R^T)^T  \]</span></p>
<p>Bu bize <span class="math inline">\(\dot{R}R^T\)</span>'nin eksi bakışımlı matris olması gerektiğini söylüyor, yani önceden <span class="math inline">\(\land\)</span> operatörü ile ulaştığımız bir sonuç noktası. O sonuç noktasına <span class="math inline">\(\hat{w}(t)\)</span> diyelim,</p>
<p><span class="math display">\[\dot{R}(t)R^T(t) = \hat{w}(t)\]</span></p>
<p>Sağdan <span class="math inline">\(R(t)\)</span> ile çarpalım,</p>
<p><span class="math display">\[\dot{R}(t) = \hat{w}(t)R(t)\]</span></p>
<p><span class="math inline">\(R(0)=I\)</span> olduğuna göre, üstte yerine koyalım,</p>
<p><span class="math display">\[\dot{R}(0) = \hat{w}(0)  \]</span></p>
<p>Bu demektir ki eksi bakışımlı matris <span class="math inline">\(\hat{w}(0) \in so(3)\)</span> bize birim matris <span class="math inline">\(I\)</span> etrafında rotasyon için 1. derece bir yaklaşıksallık sağlıyor, yani</p>
<p><span class="math display">\[ R(dt) = R(0) + dR = I +  \hat{w}(0) dt \]</span></p>
<p>Yani rotasyonu bir teğet uzayında harekete çevirmiş oldum. Bu uzaya Lie cebiri ismi veriliyor. Elde ettiğim avantaj bir teğet uzayının, <span class="math inline">\(\hat{w}(0)\)</span> yönünde, daha rahat işlem yapabilmeme izin vermesi. Bu uzayın öğeleri eksi bakışımlı matrisler, yani köşegenleri sıfır, bazı öğeleri dolu, vs. ve serbestlik derecesi 3 olan rotasyon bir uzay bu. Eğer rotasyonları 9 öğesi dolu olan bir matris, onun üstüne iki tane kısıtlama üzerinden tanımlasaydım, işler arap saçına dönecekti. Eksi bakışımlı matrisler üzerinde işlemler çok daha rahat oldu.</p>
<p>Kamera hareketinin kestirilmesi / hesaplanması için yapılan budur; Lie cebiri içinde, o lineer uzayda kalarak bir hesap yapmak böylece kamera hareketini yaklaşıksal olarak bulmak. Bunu sadece 3 serbestlik derecesi üzerinden yapabilirim, başka hiçbir kısıtlamaya bakmam gerekmez. Kısıtlamaları dikkate alarak yapılması gereken optimizasyon çok saç yolduracak bir iştir. Bundan mümkün olduğunca kaçınmak gerekir.</p>
<p>Üstte yaptıklarımız işin ruhu olarak şuna da benzeyebilir: Mesela rotasyon şu şekilde de gösterilebilir,</p>
<p><span class="math display">\[ 
\left[\begin{array}{rrr}
\cos \theta &amp; -\sin \theta \\
\sin \theta &amp; \cos \theta 
\end{array}\right]
\]</span></p>
<p><span class="math inline">\(\theta=0\)</span> dersem birim matrisi elde ederim. Şimdi diyelim ki sıfır değil ama &quot;sıfıra çok yakın'' bir değerim var; matristeki terimler için bir Taylor açılımı yapabilirim, ve 1. derece terimleri kullanırsam,</p>
<p><span class="math display">\[ 
\left[\begin{array}{rr}
\theta &amp; 0 \\ 0 &amp; \theta 
\end{array}\right]
\]</span></p>
<p>elde ederim, ki bu matris bir eksi bakışımlı matristir, birim matris artı üstteki değişime geldik. Ama tabii tek düzlemde olunca zaten tek serbestlik derecesi var, <span class="math inline">\(\theta\)</span>. Ama üç boyutlu rotasyon söz konusu olunca ifade üstteki kadar temiz olmuyor, ki Lie cebirine vs. bunun için giriyoruz.</p>
<p>Ana konumuza dönelim; Tüm rotasyonlar Lie grubu, teğet uzayı Lie cebiri. Gösterdik ki sonsuz küçük bir dönüş <span class="math inline">\(R \in SO(3)\)</span>'un etkisi, eksi bakışımlı matrisler uzayının</p>
<p><span class="math display">\[ so(3) = \{ \hat{w} \mid  w \in  \mathbb{R}^3\} \]</span></p>
<p>bir öğesi ile yaklaşıksal olarak temsil edilebilir. Bu rotasyon grubu SO(3) Lie grubudur, so(3) ise Lie cebiridir.</p>
<p>Tanım</p>
<p>Bir Lie grup (ya da sonsuz ufak grup) aynı anda hem grup hem de bir pürüzsüz bükümdür (smooth manifold). Grup operasyonları çarpma ve tersini alma bir pürüzsüz eşlemedir (smooth maps). Gösterdik ki birim matris noktasında rotasyon grubu SO(3)'un teğeti so(3) Lie cebiri.</p>
<p>Pek çok değişik Lie grubu vardır, ama bilimde en yaygın kullanılanı SO(3). Ayrıca yer değiştirme için gereken SE(3) grubu (özel Öklitsel grup).</p>
<p>Bu arada &quot;cebir'' kelimesi kafa karıştırmasın; burada cebir kelimesinin soyut matematikteki anlamını kullanıyoruz, yani bir alan (field) üzerinde tanımlanmış olan cebir, bu tanım çarpım operasyonu ile bir vektör uzayı <span class="math inline">\(V\)</span>'nin <span class="math inline">\(K\)</span> üzerinde <span class="math inline">\(V\)</span>'deki bir çarpım üzerinden.</p>
<p>[Lie bracket atlandı]</p>
<p>Peki Lie cebirden Lie grubuna geri nasıl giderdik? Bunun için üstel fonksiyonlar (exponential functions) kullanılacak, yani Lie cebirden Lie gruba gidiş üstel fonksiyonlar ile eşlenmiştir. Niye, sebebini göreceğiz, çok zor bir kavram değil.</p>
<p>Elimizde bir rotasyon grubu olduğunda eksi bakışımlı matrisler üzerinden sonsuz küçüklük formülasyonuyla rotasyon modelini belirttik. Peki bu modeli kullanarak <span class="math inline">\(R(t)\)</span> için bir model bulabilir miyiz? <span class="math inline">\(\hat{w}\)</span> sabit olsun, diferansiyel denklem sistemi,</p>
<p><span class="math display">\[ 
\dot{R}(t) = \hat{w} R(t) 
\qquad (4)
\]</span></p>
<p><span class="math display">\[ R(0) = I \]</span></p>
<p>Bu sistemi çözmeye uğraşalım. Elimizde 1. derece türev var (ilk formül) ki bu formül rotasyon matrisindeki değişimi gösteriyor, ve başlangıç şartı var (ikinci formül). Fakat basit lineer denklemlerden biliyoruz ki değişkenin değişimi bir sabit üzerinden o değişkeni bağlıysa, çözüm bir üstel çürüme (decay) ya da üstel büyüme (growth) üzerinden modellenir. Matris durumunda da benzer bir sonuç var,</p>
<p><span class="math display">\[ R(t) = e^{\hat{w} t} \]</span></p>
<p>Üstel fonksiyonların ayrıca seri olarak açılımı da var, tek değişkenli basit durum,</p>
<p><span class="math display">\[ e^x = \sum_{n=0}^{\infty} \frac{x^n}{n!}  \]</span></p>
<p>Matris bazlı problemimiz için,</p>
<p><span class="math display">\[ R(t) = e^{\hat{w} t} = 
\sum_{n=0}^{\infty} \frac{(\hat{w}t)^n}{n!} = I + \hat{w}t + \frac{(\hat{w}t)^2}{2!}+...
\]</span></p>
<p>Bu <span class="math inline">\(R(t)\)</span> ifadesi bir <span class="math inline">\(w \in \mathbb{R}^3\)</span> ekseni etrafında <span class="math inline">\(t\)</span> açısı kadar olacak bir dönüşü temsil eder (eğer <span class="math inline">\(||w||=1\)</span> ise).</p>
<p>Alternatif olarak skalar <span class="math inline">\(t\)</span>'yi eksi bakışımlı matris <span class="math inline">\(\hat{w}\)</span> içine çekebiliriz, ki <span class="math inline">\(\hat{v} = \hat{w}t\)</span> olacak şekilde, bu durumda <span class="math inline">\(R(t) = e^{\hat{v}}\)</span> olur.</p>
<p>Böylece bir matris üsteli üzerinden Lie cebirinden Lie grubuna geçiş yapabilmiş olduk,</p>
<p><span class="math display">\[ \exp: so(3) \to SO(3); \qquad \hat{w} \to e^{\hat{w}} \]</span></p>
<p>Eşleme için üstel fonksiyon kullanınca o fonksiyonun tersini kullanarak tekrar geriye Lie grubundan Lie cebirine geçiş için de bir kolay yol elde etmiş oldum, üstel fonksiyonun tersi nedir? Logaritmadır. Matrisler üzerinde logaritma kullanmak mümkün, analiz derslerinde çoğunlukla gösterilmez ama matris bazlı fonksiyonların da Taylor serisi açılımları vardır, ve üstel, logaritma fonksiyonlarının matrisler üzerindeki davranışı bu açılımlar üzerinden incelenir. Bu noktada bir zorluk açılımlardaki matrisin üstünü almak (kare, küp, vs) olurdu, bu çarpımların hesaplanması gerekiyor mu? İşin pratiğinde cevap çoğunlukla hayır; ileride bu tür hesapları daha temiz bir şekilde temsil etmeninin yolunu göreceğiz.</p>
<p>Logaritma formülü şu şekilde, <span class="math inline">\(\hat{w} = \log(R)\)</span> için, ve <span class="math inline">\(R\)</span> öğelerini <span class="math inline">\(r_{ij}\)</span> olarak gösterelim, ki <span class="math inline">\(R \ne I\)</span> (<span class="math inline">\(I\)</span> alttaki formülü patlatır, zaten durumunda hemen sıfır sonucuna varabilirdik), <span class="math inline">\(w\)</span> şöyle bulunur,</p>
<p><span class="math display">\[ |w| = 
\cos^{-1} \bigg(
\frac{trace(R) - 1}{2}
\bigg), 
\qquad
\frac{w}{|w|} = 
\frac{1}{2 \sin |w|} 
\left[\begin{array}{r}
r_{32} - r_{23} \\ r_{13} - r_{31} \\ r_{21} - r_{12}
\end{array}\right]
\]</span></p>
<p>Bu formülü ispatsız veriyoruz. Not: Dikkat, üstteki formül bir yaklaşıksallık değil.</p>
<p>Üstte ifade edilen şudur: bir rotasyonu <span class="math inline">\(w/|w|\)</span> ekseni etrafındaki bir <span class="math inline">\(|w|\)</span> açısı ile temsil edebilirim. Yani <span class="math inline">\(w/|w|\)</span> bir birim vektördür, bir eksen / yön gösterir, ve eksen etrafında <span class="math inline">\(|w|\)</span> kadar dönülür. Elimdeki bir <span class="math inline">\(R\)</span> için bu hesabı yapabilirim. Bu oldukça faydalı bir hesaptır.</p>
<p>Bir not daha, üstteki temsil özgün değil, yani bir <span class="math inline">\(R\)</span> için hesaplanan <span class="math inline">\(\hat{w}\)</span> bir çözüm &quot;ailesidir'', ve içinde sonsuz tane çözüm vardır, çünkü eğer açıyı <span class="math inline">\(2\pi\)</span>'nin katlarıyla arttırırsam, tekrar aynı <span class="math inline">\(R\)</span>'yi elde ederim.</p>
<p>Rodriguez formülünü daha önce bir şekilde türetmiştik, bu formüle göre rotasyon,</p>
<p><span class="math display">\[ e^{\hat{w}} = I + \frac{\hat{w}}{|w|} \sin |w| + 
\frac{\hat{w}^2}{|w|^2} (1-\cos |w|)
\]</span></p>
<p>ile hesaplanabilir. Bu formül faydalı çünkü pratikte matrislerin kuvvetini almak tercih edilmez (matris üstel açılımının / serisinin içinde matris kuvvetleri var),</p>
<p><span class="math inline">\(R\)</span>'yi veri kullanarak kestirmek / hesaplamak bir optimizasyon problemidir, çoğunlukla bir fiyat fonksiyonu (cost function) olur, mesela <span class="math inline">\(E(R)\)</span>, ve bu <span class="math inline">\(E\)</span>'yi minimize edecek en iyi <span class="math inline">\(R\)</span> bulunmaya uğraşılır. Tabii, daha önce belirttiğimiz gibi, bu optimizasyon 9 değişken + kısıtlamalarla uğraşırsa işi zor olur, bu yüzden <span class="math inline">\(R^{\hat{w}}\)</span> üzerinden, yani eksi bakışımlı bir matris içeren hali üzerinden optimizasyon yaparız, ki bu matris 3 tane değişken içerir. Tipik olarak kamera duruş optimizasyonu bu şekilde yapılır.</p>
<p>Rodriguez formülü ispatı (2. yöntem)</p>
<p><span class="math inline">\(A\)</span> bir eksi bakışımlı matris, o zaman</p>
<p><span class="math display">\[ e^{A} = 1 + 
\bigg(\frac{\sin \theta}{\theta} \bigg)A + 
\bigg(\frac{1 - \cos \theta}{\theta^2} \bigg)A^2 \]</span></p>
<p>İspat</p>
<p>Daha önce</p>
<p><span class="math display">\[ A^3 = -(a^Ta) \cdot A \]</span></p>
<p>olduğunu göstermiştik. <span class="math inline">\(\theta^2 \equiv a^Ta\)</span> dersek, üstteki eşitliği genelleştirebiliriz, ve su özdeşlikleri (identity) elde ederiz,</p>
<p><span class="math display">\[ 
A^{2i+1} = (-1)^i \theta^{2i} A 
\qquad (2) 
\]</span></p>
<p><span class="math display">\[ 
A^{2i+2} = (-1)^i \theta^{2i} A^2 
\qquad (3) 
\]</span></p>
<p>Matris üstel açılımından biliyoruz ki,</p>
<p><span class="math display">\[ e^{A} =  I + A + \frac{1}{2}A^2 + \frac{1}{3!}A^3 + ...
\qquad (1)
\]</span></p>
<p>Ayrıca</p>
<p><span class="math display">\[ \sin(\theta) = \theta - \frac{\theta^3}{3!} + \frac{\theta^5}{5!} - \frac{\theta^7}{7!} + ...\]</span></p>
<p><span class="math display">\[ \cos(\theta) = 1 - \frac{\theta^2}{2!} + \frac{\theta^4}{4!} - \frac{\theta^6}{6!} + ... \]</span></p>
<p>Şimdi eğer (1)'deki <span class="math inline">\(e^A\)</span>'in terimlerini şu şekilde gruplarsak,</p>
<p><span class="math display">\[ e^A = I 
+ \bigg( - A + \frac{A^3}{3!} - \frac{A^5}{5!} + .. \bigg) 
+ \bigg( - \frac{A^2}{2!} + \frac{A^4}{4!} + ...  \bigg)  
\]</span></p>
<p>İlk parantez içindeki <span class="math inline">\(A^{2i+1}\)</span>, ikinci içindeki <span class="math inline">\(A^{2i+2}\)</span> değil mi? O zaman özdeşlikler (2,3)'u kullanalım,</p>
<p><span class="math display">\[ e^A = I 
+ \bigg( \sum_{i=0}^{\infty} \frac{(-1)^i \theta^{2i}}{(2i+1)!} A\bigg) 
+ \bigg( \sum_{i=0}^{\infty} \frac{(-1)^i \theta^{2i}}{(2i+2)!} A^2\bigg) 
\]</span></p>
<p>Terimleri açıp tekrar gruplayalım,</p>
<p><span class="math display">\[ e^A = I 
+ \bigg( 1 - \frac{\theta^2}{3!} + \frac{\theta^4}{5!} + .. \bigg) A
+ \bigg( \frac{1}{2!} - \frac{\theta^2}{4!} + \frac{\theta^4}{6!} \bigg)  
\]</span></p>
<p>İlk parantez içindeki <span class="math inline">\(\sin \theta\)</span> açılımı olabilirdi, sadece <span class="math inline">\(\theta\)</span>'nin katı ile bölendeki faktoryel farklı. Önemli değil, tüm ifadeyi <span class="math inline">\(\theta\)</span>'ya bölersek güçten bir eksiltmiş oluruz, ve açılımı kullanabiliriz. İkinci parantez içindekiyse neredeyse <span class="math inline">\(\cos \theta\)</span> açılımı, ama <span class="math inline">\(1 - ..\)</span> ifadesi yok, önemli değil, açılımı 1'den çıkartırız, ayrıca yine güçler ile bölen faktoryel farkı var, bunu <span class="math inline">\(\theta^2\)</span>'ye bölerek halledebiliriz. Sonuç,</p>
<p><span class="math display">\[ e^A = \bigg( \frac{\sin \theta}{\theta} \bigg) A + 
\bigg( \frac{1-\cos \theta}{\theta^2} \bigg) A^2
\]</span></p>
<p>İspat tamamlandı. Bazı kaynaklar [4], ayrıca [1, sf. 27][2, sf. 583].</p>
<p>Katı Gövde Hareketi ve SE(3)</p>
<p>Rotasyon için kullandığımız teğet uzayı üzerinden Lie cebirine geçme numarasını katı gövde hareketi bağlamında SE(3) ve se(3) için de kullanabiliriz. Bu durumda rotasyona ek olarak yer değiştirme de var, fakat aynı şekilde sonsuz küçüklükteki değişimleri modelleyebiliyoruz.</p>
<p>Verilen herhangi bir nokta için yer değiştirme (translation) <span class="math inline">\(T\)</span>, ve rotasyon <span class="math inline">\(R\)</span> üzerinden tüm mümkün Öklitsel transformasyonlar,</p>
<p><span class="math display">\[ SE(3) \equiv \{ g = (R,T) \mid R \in SO(3), T \in \mathbb{R}^3 \}  \]</span></p>
<p>grubunu oluşturur. Homojen kordinatlarla,</p>
<p><span class="math display">\[ 
SE(3) \equiv \bigg\{
g =
\left[\begin{array}{rrr}
R &amp; T \\ 0 &amp; 1
\end{array}\right] 
\biggm\vert
R \in SO(3), T \in \mathbb{R}^3 
\bigg\}
\subset \mathbb{R}^{4 \times 4}
\]</span></p>
<p>Eğer matrisi tam boyutlarıyla göstermek istersek,</p>
<p><span class="math display">\[
g=\left[\begin{array}{ccc|c}
 &amp; &amp; &amp; t_x \\ 
 &amp; R &amp; &amp; t_y \\ 
 &amp; &amp; &amp;  t_z \\ 
\hline
0 &amp; 0 &amp; 0 &amp; 1 
\end{array}\right]
\]</span></p>
<p>Sonsuz küçüklükteki değişimleri modellemek istiyoruz,</p>
<p><span class="math display">\[ 
g: \mathbb{R} \to SE(3) ; \qquad
g(t) = \left[\begin{array}{rrr}
R(t) &amp; T(t) \\ 0 &amp; 1
\end{array}\right]  \in \mathbb{R}^{4 \times 4}
\]</span></p>
<p>Homojen kordinatları kullandık, ki matrisler tersi alınabilir hale gelsin. Bu bize &quot;fırıldaklar&quot; için Lie cebirini sağlıyor. Rotasyon durumuna benzer bir şekilde, şimdi (4)'teki duruma benzer olarak</p>
<p><span class="math display">\[ \dot{g}(t) g^{-1}(t) = 
\left[\begin{array}{rrr}
\dot{R}R^T &amp; \dot{T}-\dot{R}R^TT \\ 0 &amp; 0 
\end{array}\right] \in \mathbb{R}^{4 \times 4}
\]</span></p>
<p>formülüne bakalım. SO(3) durumunda olduğu gibi <span class="math inline">\(\dot{R}R^T\)</span> bir eksi bakışımlı matris <span class="math inline">\(\hat{w} \in so(3)\)</span>'e tekabül ediyor. Bir <span class="math inline">\(v(t) = \dot{T}(t) - \hat{w}(t)T(t)\)</span> tanımlarsak, üstteki formül</p>
<p><span class="math display">\[ \dot{g}(t) g^{-1}(t) = 
\left[\begin{array}{rrr}
\hat{w}(t) &amp; v(t) \\ 0 &amp; 0
\end{array}\right] 
\equiv \hat{\xi}(t) 
\in \mathbb{R}^{4 \times 4}
\]</span></p>
<p>olacaktır. <span class="math inline">\(\hat{\xi}\)</span>'e fırıldak (twists) matrisleri ismi de veriliyor. Bu matris <span class="math inline">\(4 \times 4\)</span> boyutunda, ve eğri <span class="math inline">\(g(t)\)</span>'ye teğet bir vektör gibi görülebilir, mümkün tüm <span class="math inline">\(\hat{\xi}\)</span>'lerin uzayı, aynen so(3) örneğinde olduğu gibi, bir Lie cebiri oluşturur.</p>
<p>Yani <span class="math inline">\(\dot{g}\)</span>'yi hesaplamak için</p>
<p><span class="math display">\[ \dot{g} = \dot{g}g^{-1}g = \hat{\xi} g \]</span></p>
<p>Niye fırıldak ismi kullanılmış? Çünkü bir fırıldak hem döner, hem de yer değiştirir, ve kameranın hareketi de aynen böyledir. Tüm grubu tanımlarsak,</p>
<p><span class="math display">\[ 
se(3) \equiv \bigg\{
\hat{\xi} =
\left[\begin{array}{rrr}
\hat{w} &amp; v \\ 0 &amp; 0
\end{array}\right] 
\biggm\vert
\hat{w} \in so(3), v \in \mathbb{R}^3 
\bigg\}
\subset \mathbb{R}^{4 \times 4}
\]</span></p>
<p>Daha önce olduğu gibi şapka notasyonunu bir operatör olarak görüyoruz, hatta genişletelim, ileri ve geri gitmek için <span class="math inline">\(\land\)</span> ve <span class="math inline">\(\lor\)</span> tanımlayalım,</p>
<p><span class="math display">\[ \hat{\xi} 
\equiv
\left[\begin{array}{c}
v \\ w
\end{array}\right]^{\land} 
=
\left[\begin{array}{cc}
\hat{w} &amp; v \\ 0 &amp; 0
\end{array}\right]  \in \mathbb{R}^{4 \times 4}
\]</span></p>
<p><span class="math display">\[ 
\left[\begin{array}{cc}
\hat{w} &amp; v \\ 0 &amp; 0
\end{array}\right]^{\lor} = 
\left[\begin{array}{c}
v \\ w
\end{array}\right] \in \mathbb{R}^6
\]</span></p>
<p>Üstteki matrisin 6 serbestlik derecesi var, 3 tane dönüş için, 3 tane de yer değiştirme için.</p>
<p>Kaynaklar</p>
<p>[1] Sastry, <em>An Invitation to 3-D Vision</em></p>
<p>[2] Zissermann, <em>Multiple View Geometry</em></p>
<p>[3] Zseliski, <em>Computer Vision</em></p>
<p>[4] Eade, E., <a href="http://ethaneade.com/lie.pdf" class="uri">http://ethaneade.com/lie.pdf</a></p>
<p>
  <a href="..">Yukarı</a>
</p>
</body>
</html>
