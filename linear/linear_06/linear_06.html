<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-6">Ders 6</h1>
<p>Bu derste işlenecek önemli konular şunlar, bir matrisin kolon uzayı (columnspace), ki bu konuya önceki derste değindik, diğeri ise bir matrisin sıfır uzayı (nullspace) ve alt uzaylar.</p>
<p>Şimdi alt uzaylar hakkında bir düşünce deneyi yapalım. Diyelim ki elimde <span class="math inline">\(P\)</span> ve <span class="math inline">\(L\)</span> diye iki tane alt uzay var, <span class="math inline">\(P\)</span>, <span class="math inline">\(\mathbb{R}^3\)</span> içinde bir düzlem (plane), <span class="math inline">\(L\)</span> ise <span class="math inline">\(P\)</span> üzerinde olmayan bir çizgi (line). <span class="math inline">\(P\)</span> ve <span class="math inline">\(L\)</span> tabii ki orijinden geçiyorlar, yoksa alt uzay olmazlar.</p>
<div class="figure">
<img src="6_01.png" />

</div>
<p>[Üstteki resimdeki yazı orijinden geçen düzlem altuzaydır diyor]. Soru şudur; bu iki uzayın birleşimi (union) bir alt uzay oluşturur mu? Cevap hayır. Çünkü belirtilen müstakbel uzay toplanabilme prensibine izin vermiyor. Bu prensibe göre bir uzay içindeki iki vektörün toplamı aynı uzay içinde olmalıydı değil mi? Bir çizgi ve düzlemin toplamı olan &quot;şey'' bu tanıma uymuyor. Gayet rahat bir şekilde düzlemden bir vektör, <span class="math inline">\(L\)</span>'den bir vektör alıp onları toplarsam bambaşka bir yöne işaret eden bir yeni vektör elde edebilirim ve bu vektör <span class="math inline">\(P \cup L\)</span> içinde olmaz.</p>
<p>Peki <span class="math inline">\(P \cap L\)</span>'i düşünelim, yani her iki uzayın kesişimi olan küme bir alt uzayı mıdır? Kesişimde ne olduğunu düşünelim, sadece orijin noktası var, o zaman kümede sadece sıfır noktası var. Sıfır vektörü tek başına bir alt uzay oluşturabilir mi? Evet. Bu küme bir alt uzay oluşturabilir mi? Cevap yine evet.</p>
<p>Soruyu daha genelleştirerek soralım: herhangi iki alt uzay <span class="math inline">\(S,T\)</span>'yi alalım, <span class="math inline">\(S \cap T\)</span> her zaman bir alt uzay olur mu? Bu alt uzay daha ufak olacaktır, çünkü şartları daha spesifik hale getirdik, bir nokta hem <span class="math inline">\(S\)</span> hem <span class="math inline">\(T\)</span> içinde olmalıdır, herhalde bu şarta uyan noktalar daha azdır. Ama cevap yine evet. Düşünelim; kesişimden <span class="math inline">\(v,w\)</span> adlı iki vektör alalım, o zaman <span class="math inline">\(u + w\)</span>, <span class="math inline">\(S\)</span> içinde mi? Evet, çünkü <span class="math inline">\(u,w\)</span>'nin ikisi de tanım itibariyle <span class="math inline">\(S\)</span> içinde, ve <span class="math inline">\(S\)</span> bir alt uzay olduğuna göre onun içindeki iki vektörün toplamı da aynı uzay içinde olmlaya meburdur, ve aynı durum <span class="math inline">\(T\)</span> için de geçerlidir. Toplam demek ki hem <span class="math inline">\(S\)</span> hem <span class="math inline">\(T\)</span> içinde olacaktır, bunu söylerken yani &quot;hem <span class="math inline">\(S\)</span> hem <span class="math inline">\(T\)</span> içinde'' derken aynı zamanda kesişimi tarif etmiş olmadık mı? Evet, o zaman toplam aynı zamanda kesişim içindedir de. İspat tamamlandı.</p>
<p>Alt uzay kontrolünün ikinci öğesi neydi? Sabitle çarpım yine uzay içinde olmalı. Aynı argümanı kullanıyoruz, <span class="math inline">\(S \cap T\)</span> içinde olan bir vektörü alırım, mesela 7 ile çarparım, sonuç yine <span class="math inline">\(S\)</span> içinde çünkü <span class="math inline">\(S\)</span> bir alt uzaydı, <span class="math inline">\(T\)</span> içinde, aynı sebepten dolayı. Demek ki çarpım hem <span class="math inline">\(S\)</span> hem <span class="math inline">\(T\)</span> içinde bu sebeple <span class="math inline">\(S \cap T\)</span> içinde.</p>
<p>O zaman iki alt uzayın kesişimi kesinlikle bir alt uzaydır.</p>
<p><span class="math inline">\(A\)</span>'nin Kolon Uzayı</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\]</span></p>
<p>Bu matrisin kolon uzayı <span class="math inline">\(\mathbb{R}^4\)</span>'un bir alt uzayıdır çünkü kolondaki vektörler 4 boyutlu. <span class="math inline">\(A\)</span>'nin kolon uzayında, ki buna <span class="math inline">\(C(A)\)</span> diyelim, ne vardır? Üstte gördüğümüz <span class="math inline">\(A\)</span>'nin tüm kolonları, üçü de, oradadır. Ama bu yeterli değil tabii ki, değil mi? 3 tane vektör koyarak bir alt uzay elde etmiş olmam. Bu alt uzayı nasıl doldururum? Üstteki üç vektörün tüm lineer kombinasyonlarını alırım ve alt uzaya koyarım. Bunu yaparsam bir vektör uzayı elde etmiş olabilirim fakat hala bir alt uzay elde etmiş olmam.</p>
<p>Üstteki üç vektörün tüm kombinasyonları tüm 4 boyutlu uzayı (yani <span class="math inline">\(\mathbb{R}^4\)</span>) doldurur mu? Cevap hayır. Yani ispatsal olarak bunu göstermemiş olsak bile sezgimiz bunun olmayacağı yönünde (ki bu sezgi doğru).</p>
<p>Fakat bu kombinasyonlar daha ufak bir uzay olacağı kesin. Ne kadar ufak?</p>
<p>Bu sorunun cevabını vermek için lineer denklemler ile bir bağlantı kurmak faydalı olacak. Sorular şunlar,</p>
<p>&quot;<span class="math inline">\(Ax = b\)</span> denkleminin her <span class="math inline">\(b\)</span> için bir çözümü var mıdır?''</p>
<p>Bir diğer bağlantılı soru, &quot;hangi <span class="math inline">\(b\)</span>'ler için çözüm vardır?''</p>
<p>1'inci sorunun cevabı hayır; çünkü elimde 4 tane denklem, ama 3 tane bilinmeyen var, yani bazı <span class="math inline">\(b\)</span>'ler için çözümün olmaması gayet normal. Üstteki örneği genişletirsek,</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
x_1  \\
x_2  \\
x_3  
\end{array}\right] 
=
\left[\begin{array}{r}
b_1  \\
b_2  \\
b_3  \\
b_4  
\end{array}\right]
 \]</span></p>
<p>Fakat &quot;bazı'' (eşitliğin) sağ tarafları için bu denklemin çözümü vardır. Bu da 2. sorunun cevabını verecek, ilgilendiğim sağ taraflar bunlar.</p>
<p>En bariz <span class="math inline">\(b\)</span> hangisi? Sıfır vektör. O zaman <span class="math inline">\(x\)</span>'i de sıfır vektör alırım, ve bu bir çözüm olur. Bir diğer çözüm? [Sınıftan bir cevap geliyor, hoca yazıyor]</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
x_1  \\
x_2  \\
x_3  
\end{array}\right] 
=
\left[\begin{array}{r}
1  \\
2  \\
3  \\
4  
\end{array}\right]
 \]</span></p>
<p>Bu <span class="math inline">\(b\)</span> için çözüm vardır? Hangi <span class="math inline">\(x\)</span> bu denklemi çözer? Haldir huldür hücre hücre çarpımı yapmaya gerek yok. Çarpıma kolon bakışını kullanırsak, çözüm basit, zaten <span class="math inline">\(b\)</span>, <span class="math inline">\(A\)</span>'nin birinci kolonu ile aynı. O zaman 1. kolondan 1 tane, 2. ve 3. kolondan 0 tane almak bize çözümü verir, yani</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
1  \\
0  \\
0  
\end{array}\right] 
=
\left[\begin{array}{r}
1  \\
2  \\
3  \\
4  
\end{array}\right]
\]</span></p>
<p>Bir başka çözüm, mesela <span class="math inline">\(A\)</span>'nin ikinci kolonu <span class="math inline">\(b\)</span> olsaydı, o zaman <span class="math inline">\(x = \left[\begin{array}{rrr} 0 &amp; 1 &amp; 0 \end{array}\right]^T\)</span> bir çözümdür, vs.. Tabii <span class="math inline">\(b\)</span> bulmanın daha basit yolu, herhangi bir <span class="math inline">\(x\)</span> seçerim, çarpımı yaparım, <span class="math inline">\(b\)</span> elde ederim. Bunu yaparken <span class="math inline">\(A\)</span>'nin kolonlarının lineer kombinasyonlarını almış olmuyor muyum? Evet. Ve nihayet 2. sorunun cevabına geldik; <span class="math inline">\(Ax=b\)</span>'yi sadece eğer <span class="math inline">\(b\)</span>, <span class="math inline">\(A\)</span>'nin kolon uzayında ise çözebilirim.</p>
<p>Niye olduğunun üzerinden bir daha geçelim. <span class="math inline">\(A\)</span>'nin kolon uzayı tanım itibariyle tüm mümkün <span class="math inline">\(Ax\)</span>'leri taşımak mecburiyetindedir, yani mümkün tüm <span class="math inline">\(x\)</span>'ler <span class="math inline">\(A\)</span>'yi çarpar, yani &quot;onun kolonlarını kombine eder'', ve bu kolon uzayını oluşturur.</p>
<p>Şimdi kolon uzaylarıyla yakından alakalı yeni bir soru daha soralım; <span class="math inline">\(A\)</span>'nin tüm kolonları birbirinden bağımsız midir (independent)? Yani <span class="math inline">\(A\)</span>'nin her kolonu kolon uzayına &quot;yeni bir şeyler ekler mi?''. Bu ifadeyle şunu kastediyoruz, eğer 3. kolon 1. ve 2.'nin kombinasyonu ise, 3. kolon uzaya bir yenilik katmıyor demektir, çünkü 3. kolonu kullanmak yerine 1. ve 2.'yi kullanmak yeterli olacaktır.</p>
<p><span class="math inline">\(A\)</span>'ya dikkatle bakalım, <span class="math inline">\(A\)</span>'nin herhangi bir kolonunu atsak, yine aynı kolon uzayını elde eder miyiz? <span class="math inline">\(A\)</span>'nin bağımsız olmayan, diğerlerinin kombinasyonu olan kolonu var mıdır? Evet.</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\]</span></p>
<p>3'üncü kolon bariz bir şekilde 1. ve 2.'nin toplamı. Demek ki 1. ve 2. kolon <span class="math inline">\(A\)</span>'nin pivot kolonları, 3. değil. Fakat bir dakika, 3. kolonu kötü çocuk ilan etmeden, bakalım acaba 1. kolonu atsak, yine aynı kolon uzayını elde eder miydik? Cevap yine evet, çünkü 1. kolon 3.'nun 2.'den çıkartılmış hali de denebilir! O zaman 1. kolon atılıp 2. ve 3. bağımsız olarak tutulabilirdi. Fakat ben prensip / alışkanlık bağlamında soldan sağa giderim, bağımsızlığı solda ilk baktığım kolonlara göre irdelemeye uğraşırım.</p>
<p>Sonuç olarak, <span class="math inline">\(A\)</span>'nin kolon uzayı <span class="math inline">\(\mathbb{R}^4\)</span>'un iki boyutlu bir alt uzayıdır. İki boyutlu çünkü bağımsız sadece iki kolon (vektör) var, bu iki vektör sadece bir iki boyutlu düzlemi (plane) tanımlayabilir.</p>
<p>Sıfır Uzayı</p>
<p>Tamamen farklı türde bir vektör /alt uzaydan bahsetmek istiyorum şimdi; sıfır uzayı. Mesela <span class="math inline">\(A\)</span>'nin sıfır uzayında ne vardır?</p>
<p>Bu uzayda <span class="math inline">\(A\)</span>'nin kolon kombinasyonları yoktur. Farklı bir şekilde, <span class="math inline">\(Ax\)</span> denklemi bağlamında, <span class="math inline">\(x\)</span>'ler vardır. Hangi <span class="math inline">\(x\)</span>'ler? <span class="math inline">\(Ax=0\)</span> denkleminin çözüm olabilecek tüm <span class="math inline">\(x\)</span>'ler. Yani,</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
x_1  \\
x_2  \\
x_3  
\end{array}\right] 
=
\left[\begin{array}{r}
0  \\
0  \\
0  \\
0  
\end{array}\right]
 \]</span></p>
<p><span class="math inline">\(x\)</span>'lerin 3 öğesi var, o zaman <span class="math inline">\(A\)</span>'nin sıfır uzayı <span class="math inline">\(\mathbb{R}^3\)</span>'un bir alt uzayı (tabii önce bu uzayın düzgün bir alt uzay olduğunu da ispatlamamız gerekir, ve bunu göstereceğiz).</p>
<p><span class="math inline">\(A\)</span>'ya çıplak gözle bakarak bu sıfır uzayını bulabilir miyiz? Her veri üzerinde işleyecek teknik tabii ki eliminasyon yapmak, vs. ve sonucu böyle bulmak. Fakat bu basit örnek üzerinde sonucu hemen bulabilir miyiz?</p>
<p>İlk çözüm, <span class="math inline">\(x=0\)</span>. Bu bariz olan ilk çözüm. Sıfır uzayında sıfır vektörü var, ki sıfır uzayı bir vektör uzayı olma şansı artmış oldu böylece (çünkü tüm vektör uzaylarında sıfır vektörü olmalı).</p>
<p>Bir diğer çözüm? Aradığım <span class="math inline">\(A\)</span>'nin kolon kombinasyonları, öyle ki o kombinasyon sıfır vektörü olsun. Bir tanesi,</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
1  \\
1  \\
-1  
\end{array}\right] 
=
\left[\begin{array}{r}
0  \\
0  \\
0  \\
0  
\end{array}\right]
\]</span></p>
<p>Bir başkası? <span class="math inline">\(\left[\begin{array}{rrr}2 &amp; 2 &amp; -2\end{array}\right]^T\)</span>, yani bir önceki çözümün iki katı. Bir kalıp ortaya çıkmaya başladı; Tüm çözümler neye benzer? <span class="math inline">\(c \cdot \left[\begin{array}{rrr}1 &amp; 1 &amp; -1\end{array}\right]^T\)</span>, ki sabit <span class="math inline">\(c=7\)</span>, olabilir, <span class="math inline">\(c=11\)</span> olabilir.. Tüm bu sıfır uzayının çizsem neye benzer? Bir çizgi olmaz mı? Evet. Bu çizgi de sıfırdan geçer zaten,</p>
<div class="figure">
<img src="6_02.png" />

</div>
<p>[Yeşil ok <span class="math inline">\(\left[\begin{array}{rrr}1 &amp; 1 &amp; -1\end{array}\right]^T\)</span> ve tüm çizgi onun katları]. Yani sıfır uzayı <span class="math inline">\(\mathbb{R}^3\)</span>'de bir çizgidir.</p>
<p>Peki bu sıfır uzayı bir alt uzay midir? Bir uzaya &quot;uzay'' demek sadece onun belli şartlara uyması ile mümkündür. Bu şartlar var mı ona bakalım.</p>
<p><span class="math inline">\(Av=0\)</span> ise ve <span class="math inline">\(Aw=0\)</span> ise, o zaman <span class="math inline">\(A(v+w)=0\)</span> olmalı, yani <span class="math inline">\(v\)</span> sıfır uzayında ise, <span class="math inline">\(w\)</span> sıfır uzayında ise, <span class="math inline">\(v+w\)</span> de sıfır uzayında olmalı. İspat son derece basit,</p>
<p><span class="math display">\[ A(v+w) = 0 \]</span></p>
<p><span class="math display">\[ Av + Aw = 0 \]</span></p>
<p>ki <span class="math inline">\(Av=0\)</span> ve <span class="math inline">\(Aw=0\)</span> olduğunu biliyorum, o zaman</p>
<p><span class="math display">\[ \cancelto{0}{Av} + \cancelto{0}{Aw} = 0 + 0 = 0 \]</span></p>
<p>Bu ispat tamam. Şimdi 2. kontrol; sabitle çarpım sıfır uzayında mıdır?</p>
<p><span class="math display">\[ Ax = 0  \]</span></p>
<p><span class="math display">\[ A(c \cdot x) = 0  = c \cdot Ax = 0 = c \cdot \cancelto{0}{Ax} = 0\]</span></p>
<p>Bu şart da yerine getirildi.</p>
<p>Şimdi, karşılaştırma amaçlı olarak, sıfır uzayı olmayan bir örneğe bakalım,</p>
<p><span class="math display">\[ A = 
\left[\begin{array}{rrr}
1 &amp; 1 &amp; 2 \\
2 &amp; 1 &amp; 3 \\
3 &amp; 1 &amp; 4 \\
4 &amp; 1 &amp; 5 
\end{array}\right]
\left[\begin{array}{r}
x_1  \\
x_2  \\
x_3  
\end{array}\right] 
=
\left[\begin{array}{r}
1  \\
2  \\
3  \\
4  
\end{array}\right]
 \]</span></p>
<p>Bunu çözen <span class="math inline">\(x\)</span>'ler bir vektör uzayı oluştururlar mı? Cevap hayır. Bunu görmenin en basit yolu, sıfır vektörünün çözüm olmadığının görmektir. Sıfır vektörü yoksa orijin yok demektir, orijin yoksa bir uzay elde edemeyiz.</p>
<p>Bir çözüme bakalım, <span class="math inline">\(x = \left[\begin{array}{rrr} 1&amp;0&amp;0 \end{array}\right]^T\)</span>. Diğeri? <span class="math inline">\(x = \left[\begin{array}{rrr} 0&amp;-1&amp;1 \end{array}\right]^T\)</span></p>
<p>Böyle bir sürü çözüm var, fakat bunlar bir alt uzay değil.. Büyük bir ihtimalle bu çözümler bir çizgi ya da düzlem oluşturuyorlar, ama orijinden geçmiyorlar.</p>
</body>
</html>
