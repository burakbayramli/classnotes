<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
<meta name="viewport" content="width=device-width, initial-scale=1.0"/>
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-8">Ders 8</h1>
<p>Bu derste lineer denklemleri tamamen çözmeyi öğreneceğiz, amaç, eğer bir çözüm var ise <span class="math inline">\(Ax=b\)</span> çözümü olacak. Bir çözümün olmaması da mümkündür, eliminasyon kullanarak bu olasılığı saptamayı da öğreneceğiz. Eğer çözüm var ise, bu çözüm tek çözüm müdür, bir çözüm ailesi var mıdır? Bunlara bakacağız.</p>
<p>Örnek olarak önceki derste sıfır uzayı bulmak için kullandığım örneği kullanacağım, sadece sağ tarafta sıfır yerine <span class="math inline">\(b\)</span> vektörü var.</p>
<p><span class="math display">\[ x_1 + 2x_2 + 2x_3 + 2x_4 = b_1 \]</span></p>
<p><span class="math display">\[ 2x_1 + 4x_2 + 6x_3 + 8x_4 = b_2 \]</span></p>
<p><span class="math display">\[ 3x_1 + 6x_2 + 8x_3 + 10x_4 = b_3 \]</span></p>
<p>Hatırlarsak bu örnekte 3. satır 1. ve 2. satırın toplamıydı. Bu bilgiden hareketle eliminasyon bu denklem sisteminin sağ kısmı hakkında bir şey keşfedeceğini hemen tahmin edebiliriz. Mesela <span class="math inline">\(b_1=1,b_2=5,b_3=17\)</span> desem, bu deklemin çözümü olmaz. Çoğu sayı için aslında bu denklemin çözümü olmaz. Hangi <span class="math inline">\(b\)</span>'ler için çözüm olabilir? Mesela <span class="math inline">\(b_1=1,b_2=5,b_3=6\)</span> deseydim çözüm olurdu, çünkü o zaman denklemin sağ tarafında da 1. ve 2. satır toplamı 3. satıra eşit olurdu, aynen sol tarafta olduğu gibi. Eliminasyonun bu durumu nasıl keşfedeceğini görelim bakalım.</p>
<p>Denklem sistemini matris formunda yazalım, eşitliğin sağ kısmını da matrisin sağına bitiştirelim, ki bu eklemlenmiş (augmented) bir matris olacak,</p>
<p><span class="math display">\[ 
\left[\begin{array}{rrrr|r}
1 &amp; 2 &amp; 2 &amp; 2 &amp; b_1 \\
2 &amp; 4 &amp; 6 &amp; 8 &amp; b_2 \\
3 &amp; 6 &amp; 8 &amp; 10 &amp; b_3
\end{array}\right]
 \]</span></p>
<p>Bunu eliminasyon sırasında aynı işlemleri eşitliğin sağ kısmına da rahatça uygulayabilmek için yaptık. Eliminasyona başlayalım; Pivot en üst sol kısımda, 1. satırdan 2 taneyi 2., 3 taneyi 3. satırdan çıkartırım,</p>
<p><span class="math display">\[ 
\left[\begin{array}{llll|l}
(1) &amp; 2 &amp; 2 &amp; 2 &amp; b_1 \\
0 &amp; 0 &amp; 2 &amp; 4 &amp; b_2-2b_1 \\
0 &amp; 0 &amp; 2 &amp; 4 &amp; b_3-3b_1
\end{array}\right]
 \]</span></p>
<p>Bir sonraki pivot'a geçiyorum, ve 2. satırı 3.'den çıkartıyorum,</p>
<p><span class="math display">\[ 
\left[\begin{array}{llll|l}
(1) &amp; 2 &amp; 2 &amp; 2 &amp; b_1 \\
0 &amp; 0 &amp; (2) &amp; 4 &amp; b_2-2b_1 \\
0 &amp; 0 &amp; 0 &amp; 0 &amp; b_3-b_2-b_1
\end{array}\right]
 \]</span></p>
<p>En son satırdaki formül ne diyor?</p>
<p><span class="math display">\[ 0 = b_3 - b_2 - b_1 \]</span></p>
<p>Bu formül bu sistemin &quot;çözülebilme (solvability)'' koşulunu da tarif ediyor. Bu durumu zaten üstte tahmin etmiştik, şimdi eliminasyon da keşfetti. Üstteki ifade son denklem hakkında bir beyanda bulundu. Şimdi geri kalan (ilk) iki denklemi dört bilinmeyen üzerinden çözmeye uğraşacağım.</p>
<p>Çözülebilme (eşitliğin sağ tarafı hakkında bir kural)</p>
<p>Eğer <span class="math inline">\(b\)</span> <span class="math inline">\(C(A)\)</span> içinde, yani <span class="math inline">\(A\)</span>'nin kolon uzayında ise çözülebilir demektir.</p>
<p>Aynı şeyi farklı bir dille belirtelim;</p>
<p><span class="math inline">\(A\)</span>'nin hangi satır kombinasyonu sıfır sonucu veriyorsa, aynı kombinasyon, <span class="math inline">\(b\)</span> üzerinde de sıfır sonucunu vermelidir.</p>
<p>Tabii daha genel bir soru şu: bu sistemin çözümü var mıdır? Varsa, bu çözümü nasıl buluruz?</p>
<p>Tüm çözümleri bulmadan önce, tek bir çözümü bulmaya odaklanalım. Elimde iki denklem var, 4 bilinmeyen var, aslında bir sürü çözüm bulmayı beklerim, ama ondan önce, dediğimiz gibi, tek bir çözüm bulalım. Bu çözüme <span class="math inline">\(x_{ozel}\)</span> diyelim (particular, özel anlamında).</p>
<ol style="list-style-type: decimal">
<li><p>Tüm serbest değişkenlere sıfır ver.</p></li>
<li><p><span class="math inline">\(Ax=b\)</span>'nin pivot değişkenlerini çöz</p></li>
</ol>
<p>Bu sistemde serbest değişkenler hangileri? Üstte eliminasyon sırasında bu ortaya çıktı zaten, yeşille işaretli olanlar pivot, geri kalanları serbest. Serbest değişkenler <span class="math inline">\(x_2,x_4\)</span>. Bunlara sıfır verelim, <span class="math inline">\(x_2=0,x_4=0\)</span>, ayrıca <span class="math inline">\(b_1=1,b_2=3,b_3=0\)</span> olarak alalım,</p>
<p><span class="math display">\[ x_1 + 2x_3 = 1 \]</span></p>
<p><span class="math display">\[ 2x_3 = 3 \]</span></p>
<p>Geriye koyma tekniği ile <span class="math inline">\(x_3 = 3/2\)</span> ve bunu alıp iki üstteki denkleme verince, <span class="math inline">\(x_1 = -2\)</span>. Yani,</p>
<p><span class="math display">\[ x_{ozel} = \left[\begin{array}{c}
-2 \\ 0 \\ 3/2 \\ 0
\end{array}\right] \]</span></p>
<p>Bu özel çözüm, &quot;serbest değişkenlerinde sıfır olan özel çözüm'' daha doğrusu.</p>
<p>Geri kalan çözümleri nasıl bulurum? Şöyle,</p>
<p><span class="math display">\[ x = x_{ozel} + x_{sıfır} \]</span></p>
<p>Yani <span class="math inline">\(A\)</span>'nin sıfır uzayından herhangi bir vektör <span class="math inline">\(x_{sıfır}\)</span>'i <span class="math inline">\(x_{ozel}\)</span> çözüme eklersem, tüm çözümleri teker teker bulmuş olurum.</p>
<p>Bu niye işliyor? Ve bu kalıbın tekrar tekrar matematiğin geri kalanında ortaya çıktığını göreceksiniz; sebep nedir? Düşünürsek, <span class="math inline">\(Ax_{ozel} = b\)</span> değil mi? Çünkü özel çözüm eşitliğin sağ tarafını tatmin eden çözümdür. Diğer yandan <span class="math inline">\(Ax_{sıfır} = 0\)</span>. Bunları toplarsam,</p>
<p><span class="math display">\[ Ax_{ozel} = b \]</span> <span class="math display">\[ Ax_{sıfır} = 0 \]</span> <span class="math display">\[ \underline{+
} \]</span> <span class="math display">\[ A(x_{ozel} + x_{sıfır}) = b \]</span></p>
<p>Sözel olarak belirtmek gerekirse, elimde bir çözüm var ise, öne sıfır uzayından herhangi bir vektörü eklersem yeni bir çözüm elde ederim, çünkü bu ekleme işlemi eşitliğin sağ tarafını değiştirmez / bozmaz, <span class="math inline">\(b\)</span>'ye sıfır ekleyince yine <span class="math inline">\(b\)</span> elde ederim. Üstteki örnek için bunu uyguluyalım,</p>
<p><span class="math display">\[ 
x_{tum} = 
\left[\begin{array}{r}
-2 \\ 0 \\ \frac{3}{2} \\ 0
\end{array}\right] + 
c_1 
\left[\begin{array}{r}
-2 \\ 1 \\ 0 \\ 0
\end{array}\right] + 
c_2 
\left[\begin{array}{r}
2 \\ 0 \\ -2 \\ 1
\end{array}\right] 
 \]</span></p>
<p><span class="math inline">\(c_1,c_2\)</span>'nin çarptığı vektörleri daha önceki derste (aynı) <span class="math inline">\(A\)</span>'nin sıfır uzayında olarak bulmuştuk, onları direk alıp kullandık. Ayrıca onların tüm kombinasyonlarını kullandık çünkü <span class="math inline">\(x_{sıfır}\)</span>'in, yani sıfır uzayının tanımı budur.</p>
<p>Soru: üstteki formülde ilk terimi oluşturan matrisi, yani <span class="math inline">\(x_{ozel}\)</span> kısmını bir sabit ile çarpmam gerekir mi? Cevap hayır, çünkü bu özel çözüm bana <span class="math inline">\(b\)</span> sonucunu verdi, onu değiştirmem mümkün değil. Fakat <span class="math inline">\(x_{sıfır}\)</span>'i istediğim sabitle çarparım çünkü o eşitliğin sağ tarafı sıfır, sıfırla sabit çarpılınca yine sıfır elde edilir. Tekrarlamak gerekirse, <span class="math inline">\(x_{ozel}\)</span> tek, &quot;özel'' bir vektör, <span class="math inline">\(x_{sıfır}\)</span> ise tüm bir .. altuzay (subspace) değil mi? Yani tek bir şey artı tüm bir altuzaydan bahsediyoruz.</p>
<p>Çizmeye uğrasayım, boyut dört, o zaman <span class="math inline">\(\mathbb{R}^4\)</span>'deyiz. Peki çözümümüz bir altuzay oluşturur mu? Hayır. Özel çözüme eklediğimiz sıfır uzayı bir altuzaydır, elimizde iki vektör var, yani <span class="math inline">\(\mathbb{R}^4\)</span>'in içinde iki boyutlu bir altuzaydayız bu durumda [hoca altta 4 boyutlu eksenler çizmeye uğraştı, düzlem tüm çözümü gösteriyor, orijinden düzleme bir vektör çizdi ki bu çözümlerden bir tanesi oluyor]</p>
<div class="figure">
<img src="8_01.png" />

</div>
<p>Bu düzlem bir altuzay değil, dikkat, çünkü orijinden geçmiyor.</p>
<p>Bu noktada durup büyük resim hakkında düşünelim biraz. Eğer <span class="math inline">\(m \times n\)</span> boyutlarında matrisimiz var ve kerte <span class="math inline">\(r\)</span> ise, <span class="math inline">\(r\)</span> tane pivot var, ve <span class="math inline">\(r \le m,r \le n\)</span>. Satırdan fazla pivot olamaz, ayrıca bir kolonda birden fazla pivot olamaz.</p>
<p>Şimdi &quot;tam kolon kertesi (full column rank)'' durumunu düşünelim, yani <span class="math inline">\(r = n\)</span>, yani her kolonda bir pivot var. Bu durumda sıfır uzayı hakkında neler söyleyebilirim? Sıfır uzayı bağlamında kaç tane serbest değişken vardır? Hiç yoktur. Bu durumda, algoritmamızı hatırlarsak, bir özel değer atayabileceğimiz serbest değişken yoktur, ve geriye koyma ile diğer değerleri bulamayız, vs. O zaman sıfır uzayında sadece sıfır vektörü vardır.</p>
<p>Peki <span class="math inline">\(Ax=b\)</span>'ye ne olur? Bu durumda, eğer çözüm varsa, o özgün (unique) bir çözümdür, bu çözüm <span class="math inline">\(x_{ozel}\)</span> çözümüdür.</p>
<p>Örnek</p>
<p><span class="math display">\[ A = 
\left[\begin{array}{rr}
1 &amp; 3 \\
2 &amp; 1 \\
6 &amp; 1 \\
5 &amp; 1 
\end{array}\right]
 \]</span></p>
<p>Kerte nedir? Üstte görülen iki kolon değişik yönleri gösteriyorlar, o zaman iki pivot bulacağım, bu kesin. Satır azaltılmış basamaklı (row reduced echelon -rref-) formu nedir?</p>
<p><span class="math display">\[ R = 
\left[\begin{array}{rr}
1 &amp; 0 \\
0 &amp; 1 \\
0 &amp; 0 \\
0 &amp; 0 
\end{array}\right]
 \]</span></p>
<p>Bu matrisi hemen yazdım çünkü iki pivot olduğu durumda bundan başka bir rref matrisi bulunamaz.</p>
<p>Peki bu durumda <span class="math inline">\(Ax=b\)</span> çözümü her zaman bulunabilir mi? Eğer sağ tarafta mesela <span class="math inline">\(b = \left[\begin{array}{rrrr}4 &amp; 3 &amp; 7 &amp; 6 \end{array}\right]^T\)</span> var ise, evet. Bu çözümü şimdi uydurdum, <span class="math inline">\(A\)</span>'nin iki kolonunu toplayarak, tabii bu durumda <span class="math inline">\(x\)</span> çözümü <span class="math inline">\(\left[\begin{array}{rr} 1  &amp; 1\end{array}\right]^T\)</span> olacaktır, yani her kolondan birer tane al, topla. Ve bu çözüm tek çözüm olacaktır.</p>
<p>Eğer tam satır kertesi (full row rank) durumunu düşünürsek, yani <span class="math inline">\(r = m\)</span>, her satırda bir pivot var, <span class="math inline">\(Ax=b\)</span>'nin çözülebilirliği ne olur? Bu durumda hiçbir koşul yoktur. <em>Her</em> <span class="math inline">\(b\)</span> için bir çözüm vardır.</p>
<p>Bu durumu biraz daha tartalım; her satırda pivot var ise, kaç tane serbest değişken vardır? Cevap <span class="math inline">\(n-r\)</span> (ya da <span class="math inline">\(n-m\)</span>) tane.</p>
<p>Örnek</p>
<p>Bir önceki örneği alıp devriğini alayım.</p>
<p><span class="math display">\[ 
A = 
\left[\begin{array}{rrrr}
1 &amp; 2 &amp; 6 &amp; 5 \\
3 &amp; 1 &amp; 1 &amp; 1 
\end{array}\right]
 \]</span></p>
<p>Kerte <span class="math inline">\(r=2\)</span> çünkü iki tane pivot olacak. Pivot kolonları hangileri olacak? 1. ve 2. kolonlar.</p>
<p><span class="math display">\[ 
R = 
\left[\begin{array}{rrrr}
1 &amp; 0 &amp; &amp;    \\
0 &amp; 1 &amp; &amp;
\end{array}\right]
 \]</span></p>
<p>Basamaklı formun baş tarafı üstteki gibi olur, sağdaki boş kısıma daha önce <span class="math inline">\(F\)</span> demiştim. Hiç sıfır satır yok çünkü kerte 2. Tabii <span class="math inline">\(F\)</span> boş olmayacak, orada da birşeyler olacak ve buradaki değerler özel çözüm ve sıfır uzayıyla beraber bir çözüm oluşturacak.</p>
<p>Peki <span class="math inline">\(r = m = n\)</span> durumunda ne olur?</p>
<p><span class="math display">\[ 
A = 
\left[\begin{array}{rr}
1 &amp; 2 \\ 3 &amp; 1
\end{array}\right]
 \]</span></p>
<p>Bu bir kare (square) matris, ve <span class="math inline">\(A\)</span> tam kerte. Dikkat, tam kolon kerte, ya da tam satır kerte sözlerine gerek yok, tam kerte yeterli. Bu matris tersi alınabilen (invertible) bir matris. Rref formu nedir? Birim matris tabii ki, yani</p>
<p><span class="math display">\[ 
R = 
\left[\begin{array}{rr}
1 &amp; 0 \\ 0 &amp; 1
\end{array}\right]
 \]</span></p>
<p>Bu matrisin sıfır uzayı nedir? İçinde sadece sıfır vektörü olan uzaydır.</p>
<p><span class="math inline">\(Ax=b\)</span> çözmek istersem, hangi <span class="math inline">\(b\)</span>'ler için çözüm vardır? Her <span class="math inline">\(b\)</span> için bir çözüm vardır.</p>
<p>Özet</p>
<p><span class="math inline">\(r = m = n\)</span> durumunda <span class="math inline">\(R = I\)</span>, tek çözüm var.</p>
<p><span class="math inline">\(r = n &lt; m\)</span> durumunda</p>
<p><span class="math display">\[ R = 
\left[\begin{array}{r}
I \\ 0
\end{array}\right]
\]</span></p>
<p><span class="math inline">\(Ax=b\)</span>'nin sıfır ya da 1 tane çözüm vardır.</p>
<p><span class="math inline">\(r = m &lt; n\)</span> durumunda</p>
<p><span class="math display">\[ R = 
\left[\begin{array}{rr}
I &amp;  F
\end{array}\right]
 \]</span></p>
<p>Ama dikkat, pivot'lar illa matrisin başında olacak diye bir kural yok, yani <span class="math inline">\(I,F\)</span>'lerin birbirinin içine geçmiş olabilir. Bu durumda en az bir çözüm vardır, sonsuz tane çözüm de olabilir.</p>
<p><span class="math inline">\(r &lt; m, r&lt;n\)</span> durumunda</p>
<p><span class="math display">\[ 
R = 
\left[\begin{array}{rr}
I &amp; F \\
0 &amp; 0
\end{array}\right]
 \]</span></p>
<p>Bu durumda ya hiç çözüm yoktur, ya da sonsuz tane çözüm vardır.</p>
<p>Üstteki özet tüm dersin özeti hakikaten. Kerte size kaç çözüm olduğu hakkında her şeyi söyler, tabii çözümün kendisi için matrise danışmanız gerekir, vs.</p>
<p>Kerte 1 Matrisi (Rank-1 Matrix)</p>
<p>Bir matrisin kerte 1 olmasını nasıl garantileriz? Ya da <span class="math inline">\(dim(A)=1\)</span> olacak bir <span class="math inline">\(A\)</span>'yi nasıl yaratırız?</p>
<p>Burada bir çözüm <span class="math inline">\(v \in \mathbb{R}^n\)</span> ve <span class="math inline">\(w \in \mathbb{R}^m\)</span> olacak şekilde iki vektörü <span class="math inline">\(A = v w^T\)</span> şeklinde çarpmaktır, bu bize <span class="math inline">\(n \times m\)</span> boyutlarında bir <span class="math inline">\(A\)</span> matrisi verir [1]. Peki <span class="math inline">\(A\)</span>'nin kerte 1 olduğunu nasıl ispatlarız?</p>
<p><span class="math display">\[
A = v w^T
\]</span></p>
<p>Şimdi bir <span class="math inline">\(u \in \mathbb{R}^m\)</span> seçelim, ve üstteki eşitliğin iki tarafını sağdan çarpalım,</p>
<p><span class="math display">\[
Au = v w^Tu = (u \cdot w) v
\]</span></p>
<p>Bu demektir ki <span class="math inline">\(A\)</span> matrisi her <span class="math inline">\(u\)</span> vektörünü <span class="math inline">\(v\)</span>'nin skalar, tek sayı katına götürüyor (çünkü <span class="math inline">\(u \cdot w\)</span> bir skalar sonuç verir). Götürüyor derken <span class="math inline">\(A\)</span>, <span class="math inline">\(u\)</span> üzerinde bir nevi fonksiyon şeklinde etki yapıyor, ama bu fonksiyonun sonucu sadece <span class="math inline">\(v\)</span>'nin katı olabiliyor, bu tek, bir vektör haricinde başka bir şans yok, demek ki kerte eşittir bir.</p>
<p>Bu kavramı optimizasyon dersinde &quot;kerte 1 güncellemesi (rank-1 update)'' bağlamında görmek mümkün, bir matrise &quot;kerte 1 eki'' yapmak gerektiğinde üstteki metot kullanılıyor.</p>
<p>Kaynaklar</p>
<p>[1] <em>A rank-one matrix is the product of two vectors</em>,<br />
<a href="https://math.stackexchange.com/questions/1545118/a-rank-one-matrix-is-the-product-of-two-vectors" class="uri">https://math.stackexchange.com/questions/1545118/a-rank-one-matrix-is-the-product-of-two-vectors</a></p>
</body>
</html>
