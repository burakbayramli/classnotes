Cauchy Stres Tensörü

Gerilme tensöründen stres tensörlerine geldik. İlk önce çekiş (traction) ya da
stres vektöründen bahsedeceğiz. Diyelim ki elimizde bir çubuk var, onu ortadan
kestiğimizi düşünelim, ve iki parça ortaya çıkıyor. Şimdi belki lisans seviyesi
Statik dersinden hatırlayanlar olabilir, bir nesneyi (sanal olarak) kesince onun
iç kuvvetlerini serbest bırakmış oluyoruz. 

\includegraphics[width=20em]{phy_020_strs_02_01.png}

Kesit düzleminden bahsedelim önce, kesit tam dik olabilir ama bu şart değil,
nasıl olursa olsun o düzleme dik olan bir $\vec{n}$ vektörü ile bu kesitin
duruşunu temsil edebiliriz. 

Bu serbest bırakılmış iç kuvvetler darmadağın gözüküyor. Bir $\Delta A$
alanı tanımlayıp o alandaki tüm kuvvetleri alıp toplarsak bir $\Delta F$
elde edebiliriz, bu tek vektör daha derli toplu.

\includegraphics[width=20em]{phy_020_strs_02_02.png}

$\vec{n}$ ile tanımlı bir nokta etrafındaki düzlemin çekiş vektörünü (yani bir
noktadaki stres vektörü) şimdi şöyle tanımlıyoruz,

$$
t_n = \lim_{\Delta A \to 0} \frac{\Delta F}{\Delta A}
$$

Newton'un hareket kanunu üzerinden tabii ki sol taraftaki çekiş ile sağ
taraftaki birbirini dengelemeli, $t_n = -t_{-n}$.

Çekiş vektörü için formel tanım böyle. Ama kimse formel tanımı pek sevmiyor
sözel şekilde anlatırsak, çubuğu aldım ve kestim, Statik dersi der ki kaykılma
(shear), normal kuvvet ve eğilme momentimi böylece elde ederim. Bu üç boyutlu
nesnelerde olan şudur, çubuğu kesiyorum ve bileşenleri stres öğeleri olan tek
bir vektör elde ediyorum.

Şimdi çekiş vektörü kavramını daha basitleştirmeye uğraşalım. Bunun için
patatesimize geri dönüyoruz. Patatesten üç boyutlu sonsuz küçük küp şeklinde bir
parça çıkarttığımızı düşünelim şimdi,

\includegraphics[width=15em]{phy_020_strs_02_03.png}

Bu ufak parça nesnenin bütünlüğünden çıkartıldığı için çekiş vektörlerinin
bu küpün yüzlerine etki eden stres vektörleri olduğunu söyleyebiliriz.

Küp sekli iyi bir seçim aslında çünkü her yüz kordinat eksendeki bir baz düzleme
paralel. Ayrıca $t_{e_1}$, $t_{e_2}$, $t_{e_3}$ yerine de daha iyi bir temsil
şekli bulabiliriz, küpün her yüzündeki bu $t$ çekiş vektörlerini de üç parçaya
ayırabiliriz,

\includegraphics[width=10em]{phy_020_strs_02_04.png}

Bu şekildeki temsilin iyi bir tarafı her yüzdeki üç vektörün orijindeki
baz vektörlerle birebir uyuşması. O zaman mesela $t_{e_3}$'u o baz vektörlerin
lineer bir kombinasyonu olarak yazabilirim,

$$
t_{e_3} = \sigma_{31} e_1 + \sigma_{32} e_2 + \sigma_{33} e_3
$$

Üsttekini herhangi bir yüzey için yazarsak, yani $e_i$'in dik olduğu bir yüzey
için

$$
t_{e_i} = \sigma_{ij} e_j
$$

Einstein notasyonu kullandık, bu notasyonla her $i$ için mümkün tüm $j$'lerin üç
tane terimi ortaya çıkardığı kabul edilir.

Küpün yüzlerindeki çekiş vektörünü gösterebiliyoruz, fakat acaba herhangi bir
yöne bakan bir yüzey için stres vektörü ne olurdu? Bu ifadeyi genel bir şekilde
yazmak mümkün, hem bunu göstermek (ve ileride ispat etmek) için Cauchy Stres
Tetrahedon'u denen bir kurguyu anlatmamız lazım.

\includegraphics[width=20em]{phy_020_strs_02_05.png}

Tetrahedon üstteki gibi tanıdık bir şekil. Cauchy Lemma'sı ve Cauchy Kanununa
göre

$$
t_n = \sigma^T n
$$

olarak belirtilebilir, detaylı olarak belirtirsek,

$$
\left[\begin{array}{ccc}
t_{n1} \\ t_{n2} \\ t_{n3} 
\end{array}\right] =
\left[\begin{array}{ccc}
\sigma_{11} & \sigma_{21} & \sigma_{31} \\
\sigma_{12} & \sigma_{22} & \sigma_{32} \\
\sigma_{13} & \sigma_{23} & \sigma_{33} 
\end{array}\right]
\left[\begin{array}{ccc}
n_1 \\ n_2 \\ n_3
\end{array}\right]
$$

Bu formüldeki $\sigma$ Cauchy stres tensörü olarak adlandırılır. Üstteki ifade
şunu söylemiş oluyor aslında, üstünde kuvvet etkileri olan bir katı cisim bize
verilince yönden bağımsız bir Cauchy stres tensörü $\sigma$ elde edebiliriz,
yani öyle bir $\sigma$ vardır ki $n$ yönündeki $t_n$ elde etmek için
$t_n = \sigma^T n$ yapılabilir.

Cauchy tensörü hakkında bazı ispatlar için [1, sf. 330]. 

Cauchy tensörünün bazı özellikleri,

1) $\sigma$ simetriktir, yani $\sigma_{ij} = \sigma_{ji}$.

2) Öyle bir kordinat sistemi vardır ki bu sistemde $\sigma$ köşegendir. Lineer
cebirde köşegenleştirme vardır bildiğimiz gibi, burada o teknik uygulanır, bu
şekilde asal stresleri (principle stresses) denen stres vektörleri elde
edilebilir.

3) Feragat / teslim / esneme yüzeyi (yield surfaces) denen bir hesabı bu tensör
üzerinden yapmak mümkün. 

Normal ve Kaykılma Stresleri

Çekiş vektörü kavramının bir daha üzerinden geçelim, formülü gördük ama
kavramsal olarak neyden bahsediyoruz? İki boyuttaki kütleye bakalım, onu
herhangi bir düzlemle kestim diyelim, 

\includegraphics[width=15em]{phy_020_strs_02_06.png}

Kesim yüzeyini normal vektörü ile tanımlıyoruz. Çekiş vektörü bir objenin iç
streslerinin bir yüzeye yansımasıdır. Dikkat, bu iç streslerin, kuvvetlerin
vektörsel bileşimleri illa ki yüzeyin normal vektörü ile aynı yönde olmayabilir,
onun için üstteki şekilde farklı yöne bakan bir $t_n$ gösteriliyor. Muhakkak
diğer parçada ona eşit dengeliyici reaksiyon var, vs.

Şimdi çekiş vektörünün bileşenlerine gelelim, $t_n$ daha önce belirttik stres
tensörü çarpı $n$. 

\includegraphics[width=10em]{phy_020_strs_02_07.png}

Bileşen bağlamında $t_n$'i alıp $n$ üzerine skalar olarak yansıtabilirim,
$\sigma_n$ büyüklüğünü elde ederim, ona normal stres diyelim. Bu bir skalar
büyüklük, hesabı

$$
\sigma_n = \proj_n t_n = \frac{t_n \cdot n}{||n||}
$$

Üstteki hesap aslında daha da basitleşebilir çünkü $n$'nin norm'u 1'e
eşittir yani $||n||=1$, o zaman geriye sadece $\sigma_n = t_n \cdot n$
kalıyor.

Yüzeye paralel olan bileşen kaykılma stresi (resimde kırmızı renkli $\tau_n$)
için artık basit bir vektör çıkartım işlemi yeterli, resme göre

$$
t_n = \vec{\sigma}_n + \vec{\tau}_n 
$$

olduğuna göre basit bir tekrar düzenleme sonrası,

$$
\vec{\tau}_n  = \vec{t}_n - \vec{\sigma}_n 
$$

elde edilir. Yanlız $\vec{\sigma}_n$ vektörü kullanıldı, daha önce $\sigma_n$
skalar demiştik, vektörü nasıl elde ediyoruz? Bu basit, $\vec{\sigma}_n$
yönsel olarak normal vektör $n$, ya da $\vec{n}$ ile aynı yönde olacağı
için, eh $\vec{n}$ zaten birim vektördür o zaman $\vec{\sigma}_n$ için
$\vec{n}$ ile $\sigma_n$ çarpılması yeterli,

$$
\vec{\tau}_n  = \vec{t}_n - \sigma_n n
$$

Asal Stresler

FEM programlarında karşımıza çıkan bir kavram bu. Eğer $\sigma$ simetrik ise
stres tensörünün özvektörleriyle eş olan öyle bir kordinat sistemi vardır ki bu
sistemde stres tensörü köşegen haline gelir (kaykılma stresi kalmaz). Bu bir
köşegenleştirme operasyonu aslında.  Daha önce üzerinde stres öğeleri olan küpü
göstermiştik, köşegenleştirme ile yapılan bu küpü öyle bir çevirmek ki kaykılma
bileşeni kalmasın.

\includegraphics[width=20em]{phy_020_strs_02_08.jpg}

$Q$ vektörü stres tensörünün özvektörlerinden oluşuyor, 1'inci özvektör $Q$'nun
1'inci satırına ikinci özvektör ikinci satırına, vs. Bu Lineer Cebirden
bildiğimiz köşegenleştirme operasyonu tabii ki, yapmaya uğraştığımız $\sigma$'yi
köşegenleştirip bir $\sigma'$ elde etmek,

$$
\sigma = 
\left[\begin{array}{ccc}
\sigma_{11} & \sigma_{21} & \sigma_{31} \\
\sigma_{12} & \sigma_{22} & \sigma_{32} \\
\sigma_{13} & \sigma_{23} & \sigma_{33} 
\end{array}\right] \implies
\sigma' = Q \sigma Q^T =
\left[\begin{array}{ccc}
\sigma_I & 0           & 0 \\
0        & \sigma_{II} & 0 \\
0        & 0           & \sigma_{III}
\end{array}\right]
$$

ki $\sigma_I$, $\sigma_{II}$, $\sigma_{III}$ $\sigma$'nin özdeğerleridir, elde
edilen özdeğerler büyükten küçüğe doğru sıralanır, $\sigma_I > \sigma_{II} > \sigma_{III}$
olacak şekilde.
