<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
    <meta name="viewport" content="width=device-width, initial-scale=1.0"/>
    <script type="text/x-mathjax-config">
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"], cancelto: ["Extension","cancel"]
      });
    });
    </script>  
   
  <title>Ders 7</title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
</head>
<body>
<div id="header">
</div>
<h1 id="ders-7">Ders 7</h1>
<p>Bugünkü ilk konumuz bir önceki işlediğimiz iki boyutlu faz uzaylarının devamı, muhafazakar sistemler. Fakat bu sistemlerin içinde bazı ekler var ki bu ekler bu sistemlerin tipik dinamik sistemlerde görülmeyen çok ilginç bazı sonuçlar sergilemesini sağlıyor.</p>
<p>Tek derece serbestliğe sahip ve Newton Kanunu <span class="math inline">\(F=ma\)</span>'yı takip eden bir mekanik sistemi hayal edelim, ama onu şu formda yazıyoruz,</p>
<p><span class="math display">\[ m\ddot{x} = F(x) \]</span></p>
<p><span class="math inline">\(m\)</span> kütle, parçacığa etki eden kuvvet (force) <span class="math inline">\(F\)</span> var, ve bu kuvvet parçacığın pozisyonu <span class="math inline">\(x\)</span>'e bağlı, bir türev de ekliyoruz,</p>
<p><span class="math display">\[ m\ddot{x} = F(x) = -\frac{dV}{dx} 
\qquad (1)\]</span></p>
<p><span class="math inline">\(V\)</span> potansiyel enerji. Burada farketmemiz gereken <span class="math inline">\(F\)</span>'in spesifik şekli, hem <span class="math inline">\(\dot{x}\)</span> hem <span class="math inline">\(t\)</span>'ten bağımsız. Fiziksel dilde &quot;sönüm (damping) yok'' denebilir, ayrıca sistem dışından etki eden, sistemi &quot;süren'' bir şey de yok, gerçi bir sabit üzerinden bunlar olabilir ama zamana bağlı olan bir etki yok.</p>
<p>Bu şartlar ışığında bir şeyler muhafaza edilecek, bu şaşırtıcı değil. Muhafaza edilen enerji, yani kinetik artı potansiyel enerji,</p>
<p><span class="math display">\[ E = \frac{1}{2} m\dot{x}^2 + V(x) \]</span></p>
<p>muhafaza ediliyor. Bunu görmek için birkaç farklı yol var, eğer elde bir kuvvet formülü var ise ve muhafaza edilen büyüklüğü arıyorsam, iyi bir numara formülün iki tarafını <span class="math inline">\(\dot{x}\)</span> ile çarpmak, ve ortaya çıkan sonuca bakmak. (1)'i tekrar düzenleyelim,</p>
<p><span class="math display">\[ m\ddot{x} + \frac{dV}{dx} = 0\]</span></p>
<p><span class="math inline">\(\dot{x}\)</span> ile çarpalım,</p>
<p><span class="math display">\[ m\ddot{x}\dot{x} + \frac{dV}{dx}\dot{x} = 0 \]</span></p>
<p>Eşitliğin sol tarafına bakalım, ne görüyoruz? Orada mükemmel bir türev sonucu var değil mi?</p>
<p><span class="math display">\[ = \frac{d}{dt} \big( \frac{m\dot{x}^2}{2} + V(x(t)) \big) = 0\]</span></p>
<p>Zincirleme Kuralının nasıl işlediğini düşünürsek türevin nasıl iki üstteki formüle dönüştüğünü görebiliriz. Dikkat <span class="math inline">\(x\)</span>, ya da <span class="math inline">\(\dot{x}\)</span>'e göre değil, <span class="math inline">\(t\)</span>'ye göre türev alıyoruz. Buna göre <span class="math inline">\(m\dot{x}^2\)</span>'nin türevini alınca <span class="math inline">\(2m\dot{x}\)</span> elde ederiz, bir de Zincirleme Kuralından bir <span class="math inline">\(\dot{x}\)</span> daha ortaya çıkar.</p>
<p>Neyse, üstteki türev sıfıra eşit, bu bize o formülün zamandan bağımsız olduğunu söylüyor, yani <span class="math inline">\(E\)</span> sabit. Ya da şöyle söylemek daha iyi: gidiş yolları üzerinde <span class="math inline">\(E\)</span> sabittir, bir dinamik sistemin gidiş yolunu takip ederken, takip ettiğimiz nokta konum uzayında nereye giderse gitsin <span class="math inline">\(E\)</span> fonksiyonunun değeri değişmeyececektir. Bu sürpriz değil, enerjinin muhafaza edildiğini biliyorduk, fakat üstteki de bunu görmenin güzel bir başka yolu.</p>
<p>Daha genel muhafazakar sistemler de var, biyolojide ortaya çıkabiliyorlar, bir örnek soruda bir kağıttan uçağı düşünüyoruz, onu attık diyelim, biraz uçuyor uçuyor sonra bir yere konuyor. Meğer, belli bazı basitleştirici önkoşullar ardından bu sistem de muhafazakar bir sistem. Bu sistemde muhafaza edilen büyüklük enerji gibi kolay irdelenebilen bir büyüklük değil, başka bir şey.</p>
<p>Daha genel olarak muhafazakarlığı belirtmek istersek, <span class="math inline">\(\dot{\underline{x}} = \underline{f} (\underline{x})\)</span> muhafazardır eğer muhafaza edilen bir değer <span class="math inline">\(E(\underline{x})\)</span>'e sahipse. <span class="math inline">\(E\)</span> sürekli, reel değerli, ve gidiş yolları üzerinde sabit olan bir fonksiyon olmalı, yani sabitliğin diğer bir ifadesi zamana göre türevin sıfır olması, <span class="math inline">\(\frac{dE}{dt}=0\)</span>. Burada ek bir püf nokta; eğer <span class="math inline">\(E\)</span> mesela 17 gibi sadece basit bir sabit sayı olsaydı, üstteki türev yine doğru olurdu; bu tür aşırı basit (trivial) çözümleri de istemiyoruz, yoksa her sistem muhafazakar sistem olur [sebebi alttaki soruyla anlaşılabilir, basit sabitlik çok fazla sistemin muhafazakar olması demektir, bu da istediğimiz türden bir tanım değil], bu sebeple &quot;<span class="math inline">\(E(\underline{x})\)</span>'in her açık kümede sabit olmaması'' şartını getiriyoruz, bu tanım topoloji, analiz ile alakalı, aşırı detayına burada girmek istemiyorum, ama böylece <span class="math inline">\(E\)</span>'nin sabitliğinden kurtuluyoruz.</p>
<p>Soru</p>
<p>Bir muhafazakar sistemin kendine doğru çeken (attracting) sabit noktası olamayacağını göster.</p>
<p>Cevap</p>
<p>Farz edelim ki <span class="math inline">\(x^\ast\)</span> bir kendine çeken sabit nokta. O zaman bu noktaya doğru akan, onun etkisi altındaki noktaların hepsinin aynı enerji <span class="math inline">\(E(x^\ast)\)</span>'ye sahip olması gerekir çünkü enerji tüm gidiş yollarında sabit demiştik, ve etki alanındaki tüm noktalar sabit noktaya akıyor. Fakat bu durumda <span class="math inline">\(E(x)\)</span> sabit bir fonksiyon olmalı, çünkü pek çok farklı gidiş yolu üzerinde enerji aynı, ve hepsinin zamana göre türevi sıfır! Bu sonuç muhafazakar sistem tanımımız <span class="math inline">\(E(x)\)</span>'in tüm açık kümelerde sabit olmaması şartına ters düşüyor.</p>
<p>Örnek</p>
<p>İki kuyulu potansiyel (double-well potential) içinde parçacıkları üzerinden bir örnek görelim [fizikte potansiyelin minimum noktası çevresindeki bölgeye kuyu deniyor, bu örnekte iki tane var]. Şu şekilde bir potansiyel fonksiyon olsun,</p>
<p><span class="math display">\[ V(x) = -\frac{1}{2}x^2 + \frac{1}{4}x^4 \]</span></p>
<p>Grafiği çizince alttaki gibi bir şekil çıkar, çünkü <span class="math inline">\(-x^2/2\)</span> <span class="math inline">\(x=0\)</span>'dan sola doğru o aşağı inen parabolu çizmiş olur, daha büyük <span class="math inline">\(x\)</span>'ler için <span class="math inline">\(x^4\)</span> baskın çıkar, ve iki minimum vardır.</p>
<div class="figure">
<img src="07_01.png" />

</div>
<p><span class="math inline">\(1/2\)</span> ve <span class="math inline">\(1/4\)</span>'ü denkleme koydum çünkü üstteki <span class="math inline">\(-1,1\)</span> minimum değerlerinin ortaya çıkmasını istedim. Bu potansiyel fonksiyonu üzerinde &quot;gezinen'' bir parçacık her iki minimumun herhangi birinde kalmaktan mutlu olur. Sistemi idare eden denklemler altta, basitleştirme amaçlı olarak <span class="math inline">\(m=1\)</span> alalım (ya da zamanı ölçekleyerek <span class="math inline">\(m\)</span> etkisi <span class="math inline">\(m=1\)</span> olacak şekilde ayarlayabilirdik). Diferansiyel denklemler,</p>
<p><span class="math display">\[ \ddot{x} = -\frac{dV}{dx} = x-x^3 \]</span></p>
<p>Alın size güzel bir gayrı lineer sistem. Şu anda ikinci derece bir denklem, onu tek dereceli olacak şekilde tekrar yazacağız.</p>
<p><span class="math display">\[\dot{x} = y\]</span></p>
<p>olarak tanımlayalım, o zaman,</p>
<p><span class="math display">\[\dot{y} = x - x^3\]</span></p>
<p>olur. 2 boyutlu sistemimiz bu, onu daha önceki derste yaptığımız gibi analiz etmek istiyoruz; sabit noktalarını bulmak, sabit noktalarda Jacobian'ı kullanarak onları sınıflamak amacımız. Jacobian,</p>
<p><span class="math display">\[
\left[\begin{array}{rr}
\frac{\partial \dot{x}}{\partial x} &amp; \frac{\partial \dot{x}}{\partial y} \\
\frac{\partial \dot{y}}{\partial x} &amp; \frac{\partial \dot{y}}{\partial y} 
  \end{array}\right] =
\left[\begin{array}{cc}
0 &amp; 1 \\ 1-3x^2 &amp; 0
\end{array}\right]
\]</span></p>
<p>Üstteki matrisin sabit noktalardaki değerini istiyoruz. <span class="math inline">\(\dot{x}=0\)</span> demek <span class="math inline">\(x=0\)</span> demektir. İkinci ifadeye bakalım, <span class="math inline">\(x - x^3 = x(1 - x^2)\)</span>, bu ifade <span class="math inline">\(x=0\)</span> ya da <span class="math inline">\(x = \pm 1\)</span> olunca sıfırdır. Yani üç tane sabit nokta var,</p>
<p><span class="math inline">\((x^\ast,y^\ast) = (0,0)\)</span>, o zaman <span class="math inline">\(\left[\begin{array}{rr} 0 &amp; 1 \\ 1 &amp; 0\end{array}\right]\)</span>.</p>
<div class="figure">
<img src="07_02.png" />

</div>
<p><span class="math inline">\(\tau=0\)</span>, <span class="math inline">\(\Delta = -1\)</span>, yani bir eğer (saddle). Lineerizasyona inanıyoruz, şüpheye gerek yok.</p>
<p><span class="math inline">\((x^\ast,y^\ast) = (\pm 1,0)\)</span>, o zaman <span class="math inline">\(\left[\begin{array}{rr} 0 &amp; 1 \\ -2 &amp; 0\end{array}\right]\)</span>.</p>
<div class="figure">
<img src="07_03.png" />

</div>
<p><span class="math inline">\(\tau=0\)</span>, <span class="math inline">\(\Delta = 2\)</span>, demek ki bir merkez var [hoca şimdi alarm zili sesi çıkartıyor]. Hatırlarsak merkezler için lineerizasyona güvenemiyoruz. Fakat birazdan göreceğiz ki eğer ortada muhafaza edilen bir enerji var ise, yani muhafazakar sistem durumunda gayrı lineer sistemde de hakikaten merkez var.</p>
<p>Önce bu sistemde enerjinin ne olduğunu tanımlayalım. Enerji yarı kinetik yarı potansiyel enerjinin toplamı.</p>
<p><span class="math display">\[ E = \frac{1}{2}y^2 - \frac{1}{2}x^2 + \frac{1}{4}x = sabit \]</span></p>
<p>Enerji gidiş yolları üzerinde sabit. Bu denklem kapalı eğrileri (closed surves) temsil ediyor, bu eğrileri nasıl görebiliriz? Merkezin gerçekten merkez olduğunu görmek için de bu iyi bir yöntem, sarmal yerine kapalı eğriler olacağını görürsek, elimizde bir merkez olduğuna ikna olabiliriz. Faz portresi şöyle,</p>
<div class="figure">
<img src="07_03.png" />

</div>
<p>Orijinde bir sabit nokta var, ve <span class="math inline">\(x=-1,1\)</span>'de merkezler.</p>
<div class="figure">
<img src="07_04.png" />

</div>
<p>Orijin yakınında neler olduğunu anlamak için, diyelim ki <span class="math inline">\(x,y\)</span> küçük ise <span class="math inline">\(x^2\)</span>'e göre çok küçük kalacak <span class="math inline">\(x^4\)</span> terimi yoksayılır, geri kalanlar <span class="math inline">\(y^2\)</span> eksi <span class="math inline">\(x^2\)</span> eşittir sabit, ki bu hatırlanacağı üzere bir hiperbol (hyperbola) ortaya çıkartır.</p>
<div class="figure">
<img src="07_05.png" />

</div>
<p>Bu pek şaşırtıcı değil çünkü orijinde bir eğer noktası var. Orijinden çıkan çizgiler üsttekine benzeyecek, &quot;hiperbolik'' şeyler bunlar.. Peki okların yönü ne acaba? Bu bilgi için <span class="math inline">\(\dot{x} = y\)</span> formülüne bakmak yeterli, <span class="math inline">\(y\)</span> pozitif olduğu zaman <span class="math inline">\(\dot{x}\)</span> de pozitif. O zaman üstteki grafikte <span class="math inline">\(y\)</span>'nin pozitif olduğu üst kısımda eğriler sağa doğru gidecek. Alt bolumde ise tam tersi, sola gidecekler.</p>
<div class="figure">
<img src="07_06.png" />

</div>
<p>Peki iki yandaki noktalar? Siz de kontrol edebilirsiniz, ama büyük ihtimalle çembersel, kapalı yörüngeler olacaklar. Eliptik te olabilir, kontrol edin. Okların yönü yakınlarındaki oklara bakılırsa alttaki gibi,</p>
<div class="figure">
<img src="07_07.png" />

</div>
<p><span class="math inline">\(\dot{y}\)</span>'ni nerede sıfır olduğuna bakalım. <span class="math inline">\(\dot{y}\)</span>'in sıfır olması sadece yatay gidiş var demektir,</p>
<div class="figure">
<img src="07_08.png" />

</div>
<p>ki <span class="math inline">\(\dot{y}\)</span>'in sıfırlık durumu <span class="math inline">\(x=0\)</span> ve <span class="math inline">\(x=\pm 1\)</span>'de, üstteki resimde yeşil oklar bu noktalardaki bu yatay gidişi gösteriyor.</p>
<p>Devam edelim, <span class="math inline">\(\dot{x}=0\)</span> olduğu zaman <span class="math inline">\(y=0\)</span> olur, yani <span class="math inline">\(x\)</span> ekseni üzerindeyiz ve buralarda, ve büyük <span class="math inline">\(|x|\)</span> için sağ tarafta eksilik yani aşağı gidiş baskın çıkar, solda yukarı çıkış baskın çıkar.</p>
<div class="figure">
<img src="07_09.png" />

</div>
<p>Tüm eğrileri birleştirme zamanı geldi. Denklemdeki simetriye dikkat edelim, <span class="math inline">\(y^2\)</span> ve <span class="math inline">\(x^2\)</span> üzerinden <span class="math inline">\(x\)</span> ve <span class="math inline">\(-x\)</span>, <span class="math inline">\(y\)</span> ve <span class="math inline">\(-y\)</span> arasında simetri var, yani resmin üst kısmının alt kısmıyla simetrisi olacaktır.</p>
<div class="figure">
<img src="07_10.png" />

</div>
<p>Kırmızı ile işaretlediğim ise homoklinik yörünge (homoclinic orbit). Bu özel bir gidiş yolu. Latince homo aynı, klinik meyil, yani homoklinik bir nokta isek o noktaya tekrar dönmeye meyil, bizim için bu sabit noktada başlayan bir gidiş yolunun tekrar aynı sabit noktaya dönmesi. Tabii bu &quot;kabaca'' doğru bir tanım, gerçekte homoklinik yörüngede gidişin aynı sabit noktaya dönmesi sonsuz zaman alıyor. Ayrıca dikkat edersek homoklinik yörünge periyotsal (periodic) değil. Orijinden çıkıp saat yönünden orijine dönüp habire dönüp durmuyoruz. Periyotsal olan diğer gidiş yolları var ama.</p>
<p>Fiziksel olarak bu resim ne söylemeye uğraşıyor?</p>
<div class="figure">
<img src="07_11.png" />

</div>
<p>Bir kapalı yörünge üstte soldaki resimdeki iki nokta arasında habire gidip gelen bir inişi çıkışı temsil ediyor. Enerji ona yetiyor. Daha büyük dışarıda olan gidiş yolları ise üstteki sağ resimdeki iki nokta arasında, daha büyük inişler çıkışlara tekabül ediyor, bunun için enerji daha fazla olmalı çünkü ortadaki ufak tepeyi arada aşmak lazım. Homoklinik yörünge ise aşılamadığı zaman o ortadaki tepeciğin zirvesine yavaş yavaş yaklaşıldığı durum.</p>
<p>Hala eğrilerin kapalı olduğuna inanmıyorsak üç boyutta gösterebileceğimiz enerji yüzeyine (energy surface) bakabiliriz, bu yüzey <span class="math inline">\(E(x,y) = \frac{1}{2}y^2 - \frac{1}{2}x^2 + \frac{1}{4}x^4\)</span> üzerinden çizilebilir. Eksenleri şöyle gösterelim,</p>
<div class="figure">
<img src="07_12.png" />

</div>
<p>Grafiği çizmeden önce neye benzeyeceğini tarif etmeye uğrasayım; küçükken benim çocuklarımın ilginç pijamaları vardı, pijamalar tek parçaydı, bacaklar, ayakları tamamen kaplıyordu. Bu grafik te ona benzeyecek, aşağı inen iki bölüm olacak, bu bölümlerden en altta öne doğru çıkıntılar olacak [gerçi hocanın birazdan çizeceği şekil direk aşağı gidiyor ama, neyse, belki pijamaların giyilmemiş hali alttaki gibi duruyor].</p>
<div class="figure">
<img src="07_13.png" />

</div>
<p>Genel bir yanlışlığa deyineyim, insanlar çoğunlukla gidiş yollarını bu şeklin dış yüzeyinde kafasına göre, herhangi bir yönde hareket eden şekilde hayal etmek istiyorlar. Bu doğru değil. Hatırlarsak gidiş yolları <span class="math inline">\(x,y\)</span> düzleminde yaşıyorlar, ve gidiş belli bir <span class="math inline">\(E\)</span> seviyesine göre. O zaman yüzeyde ama <span class="math inline">\(E\)</span> değişmeyecek şekilde, sanki üstteki üç boyutlu şeklin bir kesit seviyesinde hareket ediyormuş gibi düşünürsek daha iyi.</p>
<div class="figure">
<img src="07_14.png" />

</div>
<p>Bunu özellikle söyledim çünkü dört yukarıdaki resimde aşağı iniş, çıkış vardı, o potansiyel fonksiyonunun grafiğiydi, o farklı.</p>
<p>Teori</p>
<p>Muhafazakar sistemler ve 2D gayrı lineer merkezlerininin teorisi şöyle.</p>
<p>Diyelim ki <span class="math inline">\(\dot{\underline{x}}=\underline{f}(\underline{x})\)</span> muhafazakar bir sistem, <span class="math inline">\(\underline{f}\)</span> sürekli ve türevi alınabilir, <span class="math inline">\(\underline{x} \in \mathbb{R}^2\)</span> yani 2 boyutlu düzlem üzerindeyiz. <span class="math inline">\(E(\underline{x})\)</span> muhafaza edilen bir büyüklük. Gerçekten ihtiyacımız olacak bir teknik detay daha, <span class="math inline">\(\underline{x}^\ast\)</span> sadece bir sabit nokta değil, ayrıca <em>izole</em> bir sabit nokta.</p>
<p>İzole derken <span class="math inline">\(\underline{x}^\ast\)</span>'in yakınında başka hiçbir sabit nokta olmadığı söyleniyor. Detaylandırmak gerekirse 2 boyutta <span class="math inline">\(\underline{x}^\ast\)</span>'e bakıyorum ve onun etrafında <span class="math inline">\(\epsilon\)</span> yarıçapında bir çember çiziyorum, bu çember içinde başka bir sabit nokta yok. İzole noktalar daha yaygın tabii, şimdiye kadar pek çok örnekte onları gördük. İzolasyonun olmadığı bir durum neye benzerdi? Hakikaten olası bir durum mu bu? Bir çizgi, ya da düzlem üzerindeki tüm noktaların sabit nokta olabildiği durumlar var, ama bu durumlar haricinde de izolasyona uymayan örnekler kurgulanabilirdi.</p>
<div class="figure">
<img src="07_15.png" />

</div>
<p>İçinde çok hızlı salınan sinüs fonksiyonu olan bir sistem böyle sabit noktalar ortaya çıkartabilir. <span class="math inline">\(x\)</span>'in bir üsteli çarpı <span class="math inline">\(\sin(1/x)\)</span> mesela, bu bir noktaya yaklaşan ve araları sürekli azalan bir seri sabit noktayı üretebilir. Üstte görülüyor, en soldaki noktaya sürekli yaklaşan diğer noktalar.. Bu durumda o en soldaki nokta izole olmaz.</p>
<p>Devam edelim, eğer bu izole sabit nokta fonksiyon <span class="math inline">\(E(\underline{x})\)</span>'nin yerel minimum ya da maksimumu ise o zaman <span class="math inline">\(\underline{x}^\ast\)</span> bir merkezdir (yani <span class="math inline">\(\underline{x}^\ast\)</span>'a yeterince yakın olan tüm gidiş yolları kapalıdır).</p>
<p>Bu ne demektir? Mesela iki üstteki resmi ele alalım, aşağı inen çukurlardan soldakinin (ki <span class="math inline">\(x,y\)</span> üzerindeki yansıması resimde gösteriliyor) minimum noktasını alırız, ve pat diye bu bir merkez olur.</p>
<p>İspatın ana fikri şöyle: <span class="math inline">\(E\)</span> gidiş yollarında sabit, o zaman gidiş yolları <span class="math inline">\(E\)</span>'nin konturlarında yaşıyor olmalı. Yani gidiş yolu bir kesit seviyesi (level set) içinde olmalı. Kesit seviyesinin tamamı olabilir mi? Olabilir, ama bu şart değil.</p>
<p>Konturlar maksimum ya da minimum yakınında kapalı eğrilerdir. Bunu ispatsız veriyoruz ama sezgisel olarak geometrik düşünce yeterli; bir çukuru alalım, onun dip noktası yakını az üstünde çukuru keselim ve bu kesit seviyesine bakalım, orada kapalı bir eğri göreceğiz. Tam ispat için dolaylı (implicit) fonksiyon teorisi gerekli, biz o konulara girmeyeceğiz. Ayrıca, kontur üzerinde bir sabit nokta olup olmadığını nereden biliyoruz? Çünkü izolasyon şartını getirdik, bir sabit nokta yakınında başka sabit nokta olamaz.</p>
<p>Başka bir örneğe geçelim, bu örnek sarkaçları kullanacak.</p>
<p>Problemi genel hatlarıyla anlayabilek için boyutsuz formda yazalım, yani sarkacın boyunu ve yerçekimsel ivmeyi yok sayalım.</p>
<p><span class="math display">\[ \ddot{\theta} + \sin\theta = 0 
\qquad (2) \]</span></p>
<p>Sönüm (damping) ya da dışarıdan ittirme (driving) olmadığını farzediyoruz, yani hala işlediğimiz altyapıyı kullanıyor olacağız.</p>
<p>Diyelim ki <span class="math inline">\(v = \dot{\theta}\)</span>. O zaman <span class="math inline">\(\dot{v} = -\sin\theta\)</span>.</p>
<p>Enerji fonksiyonu icin (2)'yi <span class="math inline">\(\dot{\theta}\)</span> ile çarparız ve entegre ederiz.</p>
<p><span class="math display">\[ \dot{\theta}(\ddot{\theta} + \sin\theta) = 0 \Rightarrow
\frac{1}{2} \dot{\theta}^2 - \cos\theta = sabit
\]</span></p>
<p>Jacobian,</p>
<p><span class="math display">\[ A = 
\left[\begin{array}{rr}
\frac{\partial \dot{\theta}}{\partial \theta} &amp; \frac{\partial \dot{\theta}}{\partial v} \\
\frac{\partial \dot{v}}{\partial \theta} &amp; \frac{\partial \dot{v}}{\partial v} 
  \end{array}\right] =
\left[\begin{array}{cc}
0 &amp; 1 \\ -\cos\theta &amp; 0
\end{array}\right]
\]</span></p>
<p>Sabit noktaları düşünelim, <span class="math inline">\(v\)</span> sıfır olmalı, <span class="math inline">\(-\sin\theta\)</span> sıfır olmalı, bu da sadece 0, <span class="math inline">\(\pi\)</span>, <span class="math inline">\(2\pi\)</span>, .. anlarında, yani <span class="math inline">\(\pi\)</span>'nin tamsayı katlarında olabilir.</p>
<p>(0,0) sabit noktasında <span class="math inline">\(A = \left[\begin{array}{rr} 0 &amp; 1 \\ -1 &amp;  0 \end{array}\right]\)</span> verir, <span class="math inline">\(\tau = 0\)</span>, <span class="math inline">\(\Delta = 1\)</span>. Bu bir lineer merkez.</p>
<p>Muhafazakar sistem demiştik, muhafaza edilen büyüklük <span class="math inline">\(E = \frac{1}{2}v^2 - \cos\theta\)</span>. (0,0) noktasında yerel minimum var, o zaman lineer merkez gerçekten bir merkez. Bu fiziksel duruma uyuyor, <span class="math inline">\(\theta=0\)</span> sarkacın tam dik aşağı doğru durduğu hali temsil ediyor, bu tabii ki stabil bir nokta (hiç hareket yok, sarkaç öyle duruyor), bu nokta etrafında ufak salınımlar olabiliyor.</p>
<p>Soru</p>
<p>Sabit nokta (0,0)'in <span class="math inline">\(E\)</span>'nin minimumu oldugunu nereden biliyoruz?</p>
<p>Cevap</p>
<p>Enerji fonksiyonu <span class="math inline">\(E\)</span>'nin (0,0) etrafında Taylor açılımını yaparım. Önce <span class="math inline">\(\cos\theta\)</span>'nin açılımını hatırlayalım,</p>
<p><span class="math display">\[ \cos\theta = 1 - \frac{\theta^2}{2!} + ... \]</span></p>
<p>O zaman</p>
<p><span class="math display">\[ E = \frac{1}{2}v^2 - [ 1 - \frac{\theta^2}{2} + ...  ]  \]</span></p>
<p><span class="math display">\[ = \frac{1}{2} (v^2 + \theta^2) + ... \]</span></p>
<p>Üstteki sonuca kuşbakışı bir göz atalım.. Bu bir paraboloid değil mi? Ve bu fonksiyonun <span class="math inline">\(v=0,\theta=0\)</span>'da minimumu var.</p>
<p>Özetle, muhafazakar sistemlerde merkez bulunca bu adımları takip ediyoruz. Sabit noktaya bakıp onun bir yerel min ya da maks olup olmadığını kontrol ediyoruz. Öyle ise elimizdeki gerçek bir merkez.</p>
<p>Soru</p>
<p>Ya enerji fonksiyonu gerçekten fiziksel bir enerji olmasaydı o zaman muhafaza edilen bir değeri nasıl bulurduk?</p>
<p>Cevap</p>
<p>Evrensel bir yaklaşım var diyemeyeceğim, ama o değeri bulmak için bazı numaralar var. Ödev sorularımızın bazıları bununla ilgili.</p>
<p>Devam edelim, bir diğer sabit nokta <span class="math inline">\(v = 0\)</span>, <span class="math inline">\(\theta = \pi\)</span>. Bu parametrelerde sarkaç başlangıç noktasından 180 derece yukarıda, tam yukarıda duruyor yani. Doğal olarak bu sabit noktanın stabil olmayacağını bekleyebiliriz (sarkacın dönüp dönüp başlangıçtan tam zıt noktada durması gayet zor).</p>
<p><span class="math inline">\((0,\pi)\)</span> için <span class="math inline">\(A = \left[\begin{array}{rr} 0 &amp; 1 \\ 1 &amp; 0\end{array}\right]\)</span>, yani bir eyer düğümü var.</p>
<p>Enerji fonksiyonunun şekline bakarak, ya da farklı sabit noktaların yakınında özvektörlere bakarak alttaki gibi bir resme ulaşabiliriz. Zaten biraz önce gördüğümüz paraboloid'den hareketle orijin etrafında konturlar çember olacaktır.</p>
<p>Grafiğin üst sağ çeyreğine bakarsak, orada <span class="math inline">\(v\)</span> pozitif ise, <span class="math inline">\(\dot{\theta}\)</span> pozitif. Oklar çember üzerinde saat yönünde, ya da hep <span class="math inline">\(\theta\)</span>'ya doğru. Alt sağ çeyrekte tam tersi, sola gidiş var.</p>
<div class="figure">
<img src="07_16.png" />

</div>
<p>Bu sistemde de bir homoklinik yörünge var. Gerçi hayal etmesi biraz zor ama, diyelim ki sarkaç tam tepe noktada (sabit), ama stabilite yok, oradan azıcık sapınca tekrar aşağı düşüş başlıyor, ve dönüp dönüp tekrar yukarı geliyor ve sonuşur şekilde (asymptotically) oraya yaklaşıyor. Gerçi homoklinik olmak için aynı sabit noktaya dönmek lazım demiştik ama fiziksel olarak yine aynı &quot;duruma'' dönüş yapıyoruz. Fakat tam teknik olmak gerekirse, bu bir hetrokliniklik örneği, sabit noktalar değişiyor, bazıları bu duruma &quot;eğer bağlantısı (saddle connection)'' ismi veriyor.</p>
<p>Tüm bağlantıları yaparsak,</p>
<div class="figure">
<img src="07_17.png" />

</div>
<p>İşte sarkaç problemini böylece çözmüş olduk.</p>
<p>Grafikteki en üst eğriye tekabül eden hareket nedir? Sarkaç sürekli dönüyor. Peki en alt? Sarkaç yine dönüyor ama tam ters yöne doğru. Daha iç kısımdaki çemberlerdeki gidiş yolları ise sarkacın ufak hareketleri, sağa sola salınım var ama büyük hareketler yok. Lise fizik dersinde incelenen hareketler bunlar. Sol ve sağdaki sabit noktalara yaklaştıkça daha büyük hareketler oluyor, heteroklinik yörüngede koca bir tur var, ondan dışarı doğru, ilk başta dediğimiz gibi, habire dönüşler var.</p>
<p>Biraz önce hetro mu, homo mu diye (ufak) bir kararsızlık yaşadık, ama aslında kararsızlığın sebeplerinden biri faz uzayını temsil şeklimizle alakalı. Faz uzayını <span class="math inline">\(v,\theta\)</span> bağlamında bir düzlemde gösterdik, ama bir silindir şeklinde de gösterebilirdik, yani bir düzlemde iki uçta <span class="math inline">\(-\pi\)</span> ve <span class="math inline">\(\pi\)</span> göstereceğimize, o düzlemi alıp katlarız, uçları birleştiririz, bir silindir elde ederiz. Bu silindir aslında sarkaç için en uygun faz uzayı.</p>
<div class="figure">
<img src="07_18.png" />

</div>
<p>Soru</p>
<p>Hetroklinik yörüngeler için daha belirgin bir örnek var mı?</p>
<p>Cevap</p>
<p>Belki biraz çetrefil olacak ama, bazı problemlerde dalgaları inceliyorsunuz mesela alttaki gibi bir hareket var,</p>
<div class="figure">
<img src="07_19.png" />

</div>
<p>Çözümü dalga fonksiyonu olarak aldığımız bir kısmı diferansiyel denklem (partial differential equation -PDE-) çözümünde, yani çözümde <span class="math inline">\(u(x-ct)\)</span> faraziyesi oluyor, vs. bunu PDE'ye sokuyoruz, çoğunlukla PDE'yi bir ODE haline getirebiliyoruz, ardından dalga çözümlerine bakarken bu çözümlerin bir özelliği oluyor, mesela bir <span class="math inline">\(\xi\)</span> değişkeni üzerinden diyelim, <span class="math inline">\(\xi = \infty\)</span> ve <span class="math inline">\(\xi = -\infty\)</span>'da iki düzlük var, yani iki farklı konum var, ve birinden diğerine geçiş.</p>
<div class="figure">
<img src="07_20.png" />

</div>
<p>Belki bu çok çetrefil bir örnek oldu! Ama özetlemek gerekirse, evet, hetroklinik yörüngeler kesinlikle ciddi araştırmalarda kullanılıyor.</p>
<p>
  <a href="..">Yukarı</a>
</p>
</body>
</html>
