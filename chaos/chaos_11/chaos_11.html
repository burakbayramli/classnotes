<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  
    <meta name="generator" content="pandoc" />
    <meta name="viewport" content="width=device-width, initial-scale=1.0"/>
    <script type="text/x-mathjax-config">
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"], cancelto: ["Extension","cancel"]
      });
    });
    </script>

  <title>Ders 11</title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-11">Ders 11</h1>
<p>Zayıf Gayri Lineer Titreşiler İçin Averajlama Teorisi</p>
<p>Şu tür bir sistemi düşünelim,</p>
<p><span class="math display">\[ \ddot{x} + x + \epsilon h(x,\dot{x}) = 0 \]</span></p>
<p>İlk iki terim basit harmonik titreşir gibi, ve zaman ölçeğini normalize edilmiş şekilde seçtik, öyle ki basit harmonik titreşir kendi başına olsaydı açısal frekansı 1 periyotu <span class="math inline">\(2\pi\)</span> olurdu. Ama tabii üçüncü terimde görülen bir düzeltme var, <span class="math inline">\(\epsilon\)</span> çarpı <span class="math inline">\(x\)</span> ve <span class="math inline">\(\dot{x}\)</span>'in bir fonksiyonu. <span class="math inline">\(\epsilon\)</span>'lı terim oldukça küçük, <span class="math inline">\(\epsilon &lt;&lt; 1\)</span>, <span class="math inline">\(\epsilon\)</span> pozitif, ve tüm sisteme &quot;zayıf'' derken kastedilen bu zaten, üstteki sistem lineer harmonik titreşirin ufak sarsıma uğratılmış hali. <span class="math inline">\(h\)</span> fonksiyonunu <span class="math inline">\(t\)</span>'ye bağlı bir şey yapabilirdik, ama bugünkü örneğimiz için <span class="math inline">\(x,\dot{x}\)</span> ile yetinelim, yani sistem otonom.</p>
<p>Sarsım hesapları için koca bir Sarsım Teorisi literatürü var; Kuantum Mekaniği ya da diğer gayrı lineer titreşirlerle ilgilenen derslerde bu tekniği görmüş olabilirsiniz. Bu derste Sarsım Teorisi'nde çok zaman harcamayacağız, birazdan göstereceğim örnek onu tek uyguladığımız yer olacak. Ama bu dersi 1950 ya da 60'larda alıyor olsaydınız, 10, 15 dersi bu konuda harcıyor olurduk.</p>
<p>Sistemimize dönersek, onu</p>
<p><span class="math display">\[
\dot{x} = y 
\qquad (1) 
\]</span></p>
<p><span class="math display">\[\dot{y} = -x - \epsilon h(x,y)\]</span></p>
<p>olarak yazabiliriz. ve <span class="math inline">\(\epsilon = 0\)</span> basit durumu için neler olacağını tam olarak biliyoruz, elimize şu formda çözümler geçiyor,</p>
<p><span class="math display">\[ x(t) = r \cos (t+\phi) \]</span></p>
<p><span class="math display">\[ y(t) = -r \sin (t+\phi) \]</span></p>
<p><span class="math inline">\(r\)</span> salınımın genini, <span class="math inline">\(\phi\)</span> ise onun faz açısını temsil ediyor, basit harmonik için gidiş yollarında ikisi de sabit. Yani sistem bir gidiş yoluna girince <span class="math inline">\(r,\phi\)</span> bu yolda aynı kalacak. Üstteki yapılan basit harmonik titreşirin kutupsal kordinatta yazılmış hali bir bakıma, ya da, şunu söylemek belki daha uygun, çözümün sabit genli <span class="math inline">\(\sin\)</span>, <span class="math inline">\(\cos\)</span> bazlı olduğunu biliyoruz, ve temsili ona göre yaptık, ayrıca zaman başlangıcını öyle seçtim ki sistemi üstteki gibi yazabileyim.</p>
<p>Bizim ilgilendiğimiz durum <span class="math inline">\(\epsilon \ne 0\)</span> olduğu hal, bu durumda <span class="math inline">\(r,\phi\)</span>'nin sabit kalmasını değil yavaşça değerlerinin değişmesini bekliyoruz, gayrı lineer <span class="math inline">\(\epsilon\)</span>'lu terimin sisteme etkisi bu olacak. <span class="math inline">\(r,\phi\)</span> sabit değil başka değerlere gidecek, tüm sistem bir limit çevrimine doğru gidebilir mesela. Bugün yapmak istediğimiz <span class="math inline">\(h\)</span> gayrı lineer terimi baz alınarak <span class="math inline">\(r,\phi\)</span>'nin, yani gen ve fazın nasıl değiştiğini gösteren denklemleri türetmek.</p>
<p><span class="math inline">\(\epsilon\)</span> ufak olduğu için biliyoruz ki gidiş yolları neredeyse çembersel olur, ve bu çemberin periyotu neredeyse <span class="math inline">\(2\pi\)</span> olur. Çemberlilik çok bozulmuyor çünkü <span class="math inline">\(\epsilon\)</span> vektör alanını bu kadar bozabiliyor / sarsabiliyor, çok küçük. Şimdi <span class="math inline">\(r,\phi\)</span> için değişim denklemlerini bulalım.</p>
<p>Birazdan anlatacaklarım bazılarına karışık geliyor; eğer anlaşılmayan bir kısım olursa hemen sorun. Diyelim ki</p>
<p><span class="math display">\[ x(t) = r(t) \cos (t+\phi(t)) \]</span></p>
<p><span class="math display">\[ 
y(t) = -r(t) \sin (t+\phi(t)) 
\qquad (2) 
\]</span></p>
<p>Burada karışık gelen su: ilk bakışta sanki yanlış Calculus kullanıyormuşum gibi duruyor. Yukarıdaki (1) ifadesinde <span class="math inline">\(\dot{x}=y\)</span> dedim, ama <span class="math inline">\(r,\phi\)</span> zamana bağlı ise o zaman üstteki <span class="math inline">\(x(t)\)</span>'nin zamana bağlı türevi <span class="math inline">\(y\)</span> olmaz, çünkü o türeve <span class="math inline">\(\dot{r}\)</span>'den ve <span class="math inline">\(\dot{\phi}\)</span>'den katkılar olurdu. Eh, yani, bu bir bakış açısından doğru, ama üsttekini şöyle görmek daha iyi: diyelim ki <span class="math inline">\(x,y\)</span> değişkenleri (1) için bir çözüm. Bu çözüm içinde <span class="math inline">\(r\)</span> ve <span class="math inline">\(\phi\)</span> tanımlayabilirim. Yani üstteki ifade türevsel bir beyandan daha çok <span class="math inline">\(r,\phi\)</span> hakkında bir beyan. Mesela şu tanımı yapabilirdim,</p>
<p><span class="math display">\[ r(t) = \sqrt{x^2(t) + y^2(t)} \]</span></p>
<p><span class="math display">\[ 
\tan(t + \phi(t)) = -\frac{y(t)}{x(t)} 
\qquad (3) 
\]</span></p>
<p>Bu tanımları yapmama izin var.</p>
<p>Fiziksel olarak neler oluyor? <span class="math inline">\(x,y\)</span> tanımı bir anlamda dönmekte olan bir şeyin içine dahil olmak gibi, <span class="math inline">\(\epsilon = 0\)</span> sisteminin gidiş yollarında seyahat ediyorsunuz bir bakıma. Yani iki problem olduğunu düşünsek, birinde <span class="math inline">\(\epsilon=0\)</span>, ötekinde değil, ikisini de aynı başlangıç şartlarından başlatıyorsunuz, ve olanları sarsıma uğramamış <span class="math inline">\(\epsilon = 0\)</span> sisteminin bakış açısından izliyorsunuz. Bu bize ilginç olmayan gidişi dondurup ilginç olanı görmemizi sağlıyor. Şimdi <span class="math inline">\(\dot{r},\dot{\phi}\)</span> denklemlerini bulalım. En kolayı</p>
<p><span class="math display">\[ r^2 + x^2 + y^2 \]</span></p>
<p>den hareketle,</p>
<p><span class="math display">\[ r\dot{r} = x\dot{x} + y\dot{y} \]</span></p>
<p><span class="math display">\[ = x(y) + y(-x -\epsilon h) = -\epsilon yh\]</span></p>
<p>çünkü <span class="math inline">\(yx\)</span> terimleri iptal oldu. <span class="math inline">\(y\)</span> için elimde (2) ifadesi var, üstteki yerine koyarım,</p>
<p><span class="math display">\[ = -\epsilon h(-r \sin(t + \epsilon)) \]</span></p>
<p>Eksiler iptal olur, <span class="math inline">\(r\)</span> eşitliğin solundaki <span class="math inline">\(r\)</span> ile iptal olur,</p>
<p><span class="math display">\[ \dot{r} = \epsilon h \sin(t+\phi) \]</span></p>
<p>Amaçladığımız formüllerden birine eriştik. Şimdi <span class="math inline">\(\dot{\phi}\)</span> için bir değişim denklemi lazım. Cebiri atlıyorum, ama (3)'ten başlayacaksınız, belki (3)'un sağ tarafında ters tanjant (inverse tangent) kullanmak daha iyi olurdu [sol tarafından <span class="math inline">\(\tan\)</span> ifadesini kaldırarak yani], sonra iki tarafın türevini alırız,</p>
<p><span class="math display">\[ \frac{\mathrm{d}}{\mathrm{d} t} \bigg( \tan^{-1} \frac{-y}{x} \bigg) \]</span></p>
<p><span class="math display">\[ = \frac{\mathrm{d}}{\mathrm{d} t} (t+\phi(t)) \]</span></p>
<p>vs. Ters tanjantin türevini almayı hatırlıyorsunuz herhalde, neyse tüm bunları yapınca,</p>
<p><span class="math display">\[ \dot{\phi} = \frac{\epsilon h}{r} \cos(t+\phi) \]</span></p>
<p>ifadesine erişilir. Güzel. İki formülün simetrisi var bir anlamda, yani <span class="math inline">\(r\)</span> formülü eğer <span class="math inline">\(r\phi\)</span>'i temel alsaydık ortaya çıkacak formülle benzer olurdu, bir fark olurdu tabii, birinde <span class="math inline">\(\sin\)</span> diğerinde <span class="math inline">\(\cos\)</span> var.</p>
<p><span class="math inline">\(\dot{r},\dot{\phi}\)</span> formüllerinin güzel bir tarafı daha var, ikisi de <span class="math inline">\(O(\epsilon)\)</span>, yani her ikisi de <span class="math inline">\(\epsilon\)</span> çarpı bir şeyler.. Bu mantıklı aslında değil mi? Bu demektir ki <span class="math inline">\(\dot{r},\dot{\phi}\)</span> çok yavaş şekilde değişiyorlar çünkü <span class="math inline">\(\epsilon\)</span> küçük. Baştaki sezgiye dayanarak böyle olacağını söylemiştik zaten.</p>
<p>Tüm bunlar anlaşıldıysa, biraz garip bir iş yaptığımız belli olmuştur belki. Bazı karmaşıklıklar notasyon içinde kaybolmuş olabilir, mesela <span class="math inline">\(h\)</span> yazdım ama bu <span class="math inline">\(h\)</span> hakkında biraz düşünelim. <span class="math inline">\(h\)</span> değişkeni <span class="math inline">\(x,y\)</span>'nin bir fonksiyonudur, yani</p>
<p><span class="math display">\[ h = h(x,y) = r\cos(t+\phi), -r\sin(t+\phi) \]</span></p>
<p>Yani <span class="math inline">\(h\)</span> belirgin bir şekilde zaman bağımlıdır, <span class="math inline">\(t\)</span> orada duruyor işte, bu otonom olmayan bir terim, yani dinamik sistemimizi bazlı sistemimizi otonom olmayan, belirgin şekilde <span class="math inline">\(t\)</span>'ye bağımlı hale getirdik.</p>
<p>Belki bazılarının aklına şu geliyor, &quot;bravo hocam her şeyi daha berbat hale getirdiniz''. Değil mi? Ne güzel otonom bir sistemimiz vardı, faz düzlemindeki oklar, vektörler dönmüş durumdaydı, oraya buraya kıpırdamıyorlardı.. şimdi kıpırdayıp duruyorlar. Böyle bir sistem üzerinde faz düzlem analizi bile yapmak mümkün değil artık. Fakat birazdan sistemi otonom olmayan hale getirmenin faydalarını göreceğiz, averajlama teorisinin temeli bu.</p>
<p>Yapacağımız şu: zaman ölçeklerinin arasındaki farklılıktan istifade edeceğiz. Sistemde <span class="math inline">\(O(1)\)</span> zamanda, yani &quot;hızlı zamanda'' değişen şeyler olacak, mesela bir salınım düşünelim ki <span class="math inline">\(2\pi\)</span>'da bir tur atıyor, diğer yanda çok yavaş zamanda hareket eden şeyler var, mesela faz ve genlik gibi, bu değişimler <span class="math inline">\(O(\epsilon)\)</span>'la değişiyorlar. Üstteki transformasyonla bu farklılığı iyice belirgin hale getirmiş olduk, ve bu sayede problemi oldukça niceliksel olarak çözmemiz mümkün olacak.</p>
<p>Şimdi çok güzel bir kavramsal bakış açısı geliyor; anahtar fikir bu. Hızlı salınımları ortaya çıkartmak için onları <span class="math inline">\(2\pi\)</span>'lik dönemler üzerinden onların ortalamasını al / averajla. Averajlama Teorisi demiştik, isim buradan geliyor. Yeni notasyonu tanıştırayım; verili fonksiyon <span class="math inline">\(g(t)\)</span> için <span class="math inline">\(t\)</span> noktasında merkezlenmiş averaj</p>
<p><span class="math display">\[ \bar{g}(t) = &lt;g&gt;(t) = \frac{1}{2\pi} \int_{t-\pi}^{t+\pi} g(s) \mathrm{d} s\]</span></p>
<p><span class="math inline">\(&lt;&gt;\)</span> bir operatör olarak görülebilir tanımı eşitliğin sağındaki entegral. Entegralin yaptığı işlem bir tür hareketli ortalama olarak ta görülebilir, İstatistik dersi alanlar bilirler, entegralin yaptığına bakarsak <span class="math inline">\(t\)</span> üzerinde iken <span class="math inline">\(\pi\)</span> geriye <span class="math inline">\(\pi\)</span> ileri bakılıyor, bir &quot;pencere'' var yani ve bu aradaki değerler üzerinden bir ortalama alınıyor. Finansal zaman serilerinde bu tür hareketli ortalamalar hep kullanılır, hisse senetlerin fiyat verisinde mesela, günlük bazdaki iniş çıkışları daha pürüzsüz hale getirmek için fiyatlar haftalık, aylık hareketli ortalamalı olarak gösterilebiliyor.</p>
<p>Bir analoji yapayım şimdi; bir insanın küçükten başlayarak yıllar içinde boyunun uzamasını düşünelim. Küçükten tabii ki çok küçüktük, sonra büyüdük, yani boyumuz zamanın bir fonksiyonudur. Peki bu fonksiyonun zamana olan bağlılığının ölçeği nedir? Aylar ve yıllar tabii ki, günlük, ya da dakikalık değil. Bir saniye içinde boyumuz ne kadar uzadı? Yok denecek kadar az. İşte zaman ölçeği ile kastettiğim bu; bir hızlı zaman ölçeği var, birkaç saniye mesela, bir de yavaş bir zaman ölçeği var, bu da ay ve yıl bazında. Bu iki ölçek birbirinden çok farklı. Bu tür problemlerde kullandığımız kavramlar bunlar, mesela <span class="math inline">\(r,\phi\)</span> gibi elimde yavaş değişen büyüklükler var, aynen boy örneğinde olduğu gibi. Eğer bu tür büyüklüklerin hareketli ortalamasını hızlı bir dönem bazında alırsam, ve bu ortalamaya bakarsam, bakılan dönemde ölçüm değişmiyor, bu örnekte hareketli ortalama boy ölçümüyle (fonksiyonluyla) neredeyse tıpatıp aynı olurdu. Bundan bahsediyorum çünkü averaj teorisi yaklaşımını kullanırken bazen bir fonksiyonun yerine pat diye onun averajını koymayı seçebilirim, bunu başka cebirsel bazı taklaları atmak için yapmak gerekir mesela, bu iki fonksiyon zaman ölçeği nedeniyle aynı şeydir, ama bazıları düşünüyor ki &quot;hocam ne yaptınız, biri averaj biri fonksiyon''. Teknik işliyor, zaman ölçeği sayesinde.</p>
<p>Soru</p>
<p><span class="math inline">\(\dot{r},\dot{\phi}\)</span> yi hızlı ölçekte averajlarsak gerçek ile averaj arasındaki hata ne kadar büyük olur?</p>
<p>Cevap</p>
<p>Güzel soru. Hata <span class="math inline">\(\epsilon\)</span>'a oranlı olur, kabaca söylemek gerekirse bir periyotta hata <span class="math inline">\(O(\epsilon)\)</span> çünkü <span class="math inline">\(\dot{r},\dot{\phi}\)</span> değişkenlerinin kendisi <span class="math inline">\(O(\epsilon)\)</span>.</p>
<p>Bu metot, bu arada, 1930'lu yıllarda, aynı anda pek çok yerde keşfedildi, kimi Amerika'da kimi Rusya'da.. Van der Pol'ün kendisinin de böyle fikirleri vardı. Dinamik Sistem teoristleri bu konuya çok baktı, averaj teorisi hakkında matematiksel ispatlar yaptılar, ona pür teorik olarak yaklaşanlar oldu yani.. Mesela [1]'e bakarsanız, orada averaj teorisi bir teori olarak işleniyor.</p>
<p>Devam edelim, şimdi <span class="math inline">\(\bar{g}\)</span>'yi düşünelim, onun zamansal türevi, <span class="math inline">\(\dot{\bar{g}}\)</span> nedir? Yani önce averajı alıyorum, sonra türev alıyorum. Bu sıra farkeder mi acaba? Ya önce türevi alsam sonra averajı alsam, yani <span class="math inline">\(\bar{\dot{g}}\)</span> ne olur? İspat etmek mümkün ki bunların ikisi aynı şey, yani sıra farketmiyor.</p>
<p><span class="math display">\[ \bar{\dot{g}} =
\frac{1}{2\pi} \int_{t-\pi}^{t+\pi} \frac{\mathrm{d} g}{\mathrm{d} s} \mathrm{d} s
\]</span></p>
<p><span class="math display">\[
= \frac{1}{2\pi} \bigg[ g(t+\pi) -   g(t-\pi) \bigg]
\]</span></p>
<p>Diğer şekli hesaplarsam,</p>
<p><span class="math display">\[ \dot{\bar{g}} =
\frac{\mathrm{d}}{\mathrm{d} t} \bigg[ \int_{t-\pi}^{t+\pi} g(s) \mathrm{d} s \bigg]
\]</span></p>
<p>Bu noktada sınırlarında <span class="math inline">\(t\)</span> içeren bir entegralin <span class="math inline">\(t\)</span>'ye göre türevi nasıl alınır onu hatırlamak lazım, bunu daha önce görmüş olmanız lazım çünkü bu Calculus'un Temel Teorisi'nin değişik bir şekli sadece, yani</p>
<p><span class="math display">\[
= \frac{1}{2\pi} \bigg[ g(t+\pi) -   g(t-\pi) \bigg]
\]</span></p>
<p>Sıra farketmiyor..</p>
<p>Bu özelliği şimdi kullanacağız çünkü <span class="math inline">\(\dot{r},\dot{\phi}\)</span> için yazdığım formülleri alıp onların hareketli averajını almak istiyorum. Biraz önce sistemi otonom olmayan bir hale çevirmek için dandik bir numara kullandım, ama hareketli averaj kullanırsam o hareketi yapmama gerek kalmayacak. Yani problemi hala bir faz uzayında gösterip içindeki belirgin zaman bağlantısını çıkartmak mümkün.</p>
<p>Bunu şöyle yapacağız; <span class="math inline">\(\bar{r},\bar{\phi}\)</span> için formülleri türetelim. <span class="math inline">\(r\)</span> ve <span class="math inline">\(\phi\)</span> için denklemlerimiz var, genlik ve fazın anlık olarak nasıl değiştiğini biliyoruz. Şimdi onların bir dönemlik averajlarının diferansiyel denklemlerini görmek istiyoruz. Birazdan göreceğiz ki bu denklemler gayet temiz çıkacak.</p>
<p><span class="math display">\[
\bar{\dot{r}} =
\dot{\bar{r}} = \bigl\langle \epsilon h \sin(t + \phi) \bigr\rangle_t
\qquad (4)
\]</span></p>
<p><span class="math display">\[
\bar{\dot{\phi}} =
\dot{\bar{\phi}} = \bigl\langle \epsilon \frac{h}{r} \cos(t+\phi)  \bigr\rangle_t
\]</span></p>
<p>Dikkat, tüm ölçümler hala kesin (exact) yani hala hiçbir yaklaşıksallama yapmadık.</p>
<p>Yanlız ufak bir problem ortaya çıktı. Bu formüllere bakınca problemi görebiliyor muyuz? Problem şu; bir dinamik sistemi tanımlayınca ve eşitliğin solunda mesela <span class="math inline">\(\dot{\bar{r}}\)</span> var ise <span class="math inline">\(\bar{r}\)</span>'in değişimini tanımlıyoruz demektir, o zaman eşitliğin sağındaki formülün içinde de <span class="math inline">\(\bar{r}\)</span> görmek isteriz. Üstteki formülde bu yok. Averajlanmamış normal <span class="math inline">\(r\)</span> var, <span class="math inline">\(\phi\)</span> için aynı durum... Aslında şimdiye kadar yaptıklarımızın kesin olmasının sebebi de bu, eğer eşitliğin sağında da <span class="math inline">\(\bar{r}\)</span> ve <span class="math inline">\(\bar{\phi}\)</span> olsaydı o zaman birazdan bahsedeceğim yaklaşıksallama numarasını yapmış olacaktık.</p>
<p>Ve daha önce bahsettiğimiz saniyelik anda boy uzaması örneği fikrine şimdi tekrar döndük. Nasıl? Çünkü <span class="math inline">\(r\)</span> ve <span class="math inline">\(\bar{r}\)</span>'in birbirinden pek bir farkı yok. Saniye üzerinden boyumun hareketli averajının boyumdan, ufak bir hata payını bir tarafa bırakırsak, pek bir farkı yok. O zaman her <span class="math inline">\(r\)</span> gördüğümüz yerde <span class="math inline">\(\bar{r}\)</span> yazarız, böylece sistem doğru olur, ve bir yaklaşıksallamayı formüllere dahil etmiş oluruz. Bu modelimize biraz hata dahil etmiş olur, ama fazla değil.</p>
<p>Bir periyot için</p>
<p><span class="math display">\[ r = \bar{r} + O(\epsilon) \]</span></p>
<p><span class="math display">\[ \phi = \bar{\phi} + O(\epsilon) \]</span></p>
<p>Peki bu değişimi yapmak ne kadar hata dahil etmiş olur? (4) denklemlerinde zaten <span class="math inline">\(\epsilon\)</span> olduğunu hatırlayalım, <span class="math inline">\(r,\phi\)</span> denklemi içine bir de dışarıdan yaklaşıksallama için bir <span class="math inline">\(\epsilon\)</span> hatayı biz eklersek, bu önceden mevcut <span class="math inline">\(\epsilon\)</span>'u çarpmış olur, o zaman her <span class="math inline">\(r,\phi\)</span>'yi <span class="math inline">\(\bar{r},\bar{\phi}\)</span> ile değiştirince <span class="math inline">\(O(\epsilon^2)\)</span> hata ortaya çıkar. Hata bir yana bu yaptığımız işlemin güzel tarafı geometrik metotlarımızı kullanarak otonom sistemimizi faz düzlemi yöntemlerini kullanarak analiz edebiliriz.</p>
<p>Br ufak numara daha,<span class="math inline">\(\bar{r},\bar{\phi}\)</span>'yi <span class="math inline">\(\langle \cdot \rangle_t\)</span> averajını alırken sabitmiş gibi kabul edeceğiz, çünkü yine hızlı zaman yavaş zaman konusuyla alakalı bu, yani hem saniye içinde boy averajı boy fonksiyonu ile aynı, hem de hızlı zaman periyotu üzerinden alınan entegral için boy fonksiyonu <em>sabit</em> kabul edilebilir. Bu mantıklı çünkü entegral için baz alınan zaman aralığında fonksiyon neredeyse hiç değişmiyor.</p>
<p>Bir örnekte görelim; Van der Pol titresirine dönelim isterseniz, daha önce enerji metotunu sistem üzerinde kullandık, şimdi üstteki yeni metotumuzu devreye sokalım. Van der Pol neydi?</p>
<p><span class="math display">\[ \ddot{x} + x + \epsilon \dot{x}(x^2-1) = 0 \]</span></p>
<p><span class="math display">\[ h = \dot{x}(x^2-1)  = y(x^2-1) \]</span></p>
<p><span class="math display">\[ = -r \sin(t + \phi) \bigg[ r^2 \cos^2(t+\phi) - 1 \bigg]\]</span></p>
<p>Simdi <span class="math inline">\(r,\phi\)</span> degistirme vakti geldi,</p>
<p><span class="math display">\[
= \underbrace{-\bar{r} \sin(t + \bar{\phi})}_{y}
\bigg[ \bar{r}^2 \cos^2(t+\bar{\phi}) - 1 \bigg] + O(\epsilon)\]</span></p>
<p><span class="math inline">\(h\)</span> değişkenim bu artık. Belirgin bir şekilde (<span class="math inline">\(\sin,\cos\)</span> içinde) zaman bağlantısı olduğuna dikkat, ve daha yavaş zaman ölçeğinde dolaylı olarak <span class="math inline">\(\bar{r},\bar{\phi}\)</span> üzerinden de bağlantı var.</p>
<p>Averajlama kısmına gelelim şimdi. Bu arada bu metotu kullanırken her seferinde üstteki gibi bir türetim yapmaya gerek yok. Herhangi bir model için bu türetim bir kere yapılır, ve iş biter, ve sürekli bu türetimi kullanırız. Üstteki teknik üzerinden gayrı-lineer sistemleri çok hızlı bir şekilde çözebilirsiniz onu da ekleyelim.</p>
<p>Eh sürekli her değişken üzerinde çizgi çekmekten yorulduk mu? Eğer bu çizgi sürekli orada olacaksa notasyonda kullanmaya gerek yok. Bırakalım mı? [notasyonda titiz öğrencilerden biri kalsın hocam diyor]. Peki şimdilik kalsın :) Sonra çıkartırız belki. Devam edelim,</p>
<p><span class="math display">\[ \Rightarrow \dot{\bar{r}} =
\bigl\langle \epsilon g \sin (t+\bar{\phi}) \bigr\rangle + O(\epsilon^2)
\]</span></p>
<p><span class="math inline">\(h\)</span>'yi açalım,</p>
<p><span class="math display">\[
= \biggl\langle -\epsilon \bar{r} \sin^2 (t+\bar{\phi})
\big[ \bar{r}^2 \cos^2 (t+\bar{\phi}) - 1\big]
\biggr\rangle + O(\epsilon^2)
\]</span></p>
<p>Güzel, yemek iyice pişmeye başladı.. Artık averaj hesaplabilecek durumdayız, yani üstteki açılı ayraçların içine bakalım, bu ayraçlar bir operatördü değil mi, ve o operatör bir entegraldi, averajlama işlemi buydu, <span class="math inline">\(t-\pi\)</span> ve <span class="math inline">\(t+\pi\)</span> sınırları üzerinden alınan bir entegral. Peki averajladıklarımız nedir? <span class="math inline">\(\bar{r}\)</span> değil, çünkü o bir sabit. Bundan bahsetmiştik, averajlama içinde <span class="math inline">\(\bar{r}\)</span> sabit çünkü o çok yavaş değişiyor. O zaman <span class="math inline">\(\bar{r}\)</span>'i averaj dışına çekebiliriz. Aynı şekilde <span class="math inline">\(\bar{\phi}\)</span>.</p>
<p><span class="math display">\[ = -\epsilon \bar{r} \bigg(
\langle \sin^2\cos^2 \rangle - \langle \sin^2 \rangle 
\bigg) + O(\epsilon^2)
\qquad (5)
\]</span></p>
<p>Üstte <span class="math inline">\(\sin^2\cos^2\)</span> yazdım ama onlara geçilen değerleri niye yazmadım? Çünkü <span class="math inline">\(\sin^2\cos^2\)</span>'in tam bir devir üzerinden herhangi bir averajı aynıdır, o devirin hangi değerleri merkez aldığı (geçilen değerler) önemli değildir. Burada da olan bu, çünkü kullandığımız devir <span class="math inline">\(2\pi\)</span>.</p>
<p>Şimdi üstteki averajların kendisini hesaplama zamanı geldi. Kimisi için bu averajların hesabı tanıdık olabilir. Önce <span class="math inline">\(\sin^2\)</span> averajına bakalım,</p>
<p><span class="math display">\[
\bigl \langle \sin^2 \bigr\rangle  =
\frac{1}{2\pi} \int_{t-\pi}^{t+\pi} \sin^2 (s) \mathrm{d} s
\]</span></p>
<p>Bu çözümü çok acı verici bir şekilde yapmak istemiyorum. Sonuç 1/2. Bunu nereden biliyorum? Pek çok şekilde bu sonuca erişmek mümkün. Bir tanesi çift açı formülünü kullanmak, <span class="math inline">\(\cos 2u = 1-2\sin^2 u\)</span> eşitliğinden başlarız, <span class="math inline">\(\sin^2 u\)</span> <span class="math inline">\(1-\cos 2u\)</span> olur, onu üstteki entegral içine koyarız, ve 1/2 buluruz. Fakat haldır huldur bir sürü cebir işlemleri yapmadan önce probleme grafik olarak yaklaşıp daha hızlı çözebiliriz. Resmi çizelim, <span class="math inline">\(\sin^2\)</span> grafiği neye benzer? Mesela sıfır olduğu yerden başlayalım,</p>
<div class="figure">
<img src="11_01.png" />

</div>
<p><span class="math inline">\(\sin^2\)</span> bir kare olduğu için hiç sıfır olmayan bir fonksiyondur. Ne kadar sıklıkta sıfır olur? <span class="math inline">\(\sin(0)=\sin(\pi)=\sin(2\pi)=0\)</span> noktalarında, sıfırın karesi de aynı şekilde sıfır olur, grafikteki sıfırların arası <span class="math inline">\(\pi\)</span> uzaklığında. Maksimum tabii ki 1'de, çünkü <span class="math inline">\(\sin\)</span>'in maksimumu 1, onun karesi de 1.</p>
<div class="figure">
<img src="11_02.png" />

</div>
<p>Şimdi iddia ediyorum ki bu fonksiyonun averajı 1/2. Fonksiyonun simetrisine, nerede ağırlığının olduğuna bakarak kabaca şu çizgi yani,</p>
<div class="figure">
<img src="11_03.png" />

</div>
<p>Biraz daha kesin düşünürsek, averaj hesabı alttaki dikdörtgenin içinde kalan eğrilerin altında kalan alandır değil mi?</p>
<div class="figure">
<img src="11_04.png" />

</div>
<p>Alan, çünkü üstteki averaj hesabını yapan entegral bir alan hesabı yapıyor. O alanın dikdörtgenin alanının tamı tamına yarısı olduğunu görebiliyor muyuz? Mesela doğru yerlerde dik çizgiler çekersem,</p>
<div class="figure">
<img src="11_05.png" />

</div>
<p>Oklarla gösterilen parçaların alanı birbirine eşittir [sağdaki eğri için de aynısı yapılacak tabii]. O zaman eğri altındaki alan, dikdörtgenin alanının yarısıdır. Nihai hesap için dikdörtgenin alanı hesaplayıp ikiye böleriz, bir kenar <span class="math inline">\(2\pi\)</span>, bir kenar 1, o zaman <span class="math inline">\((1/2)(2\pi)(1) = \pi\)</span>. Tabii bu hesap entegral içinin hesabı, entegral dışında <span class="math inline">\(1/2\pi\)</span> ile çarpım var, <span class="math inline">\((1/2\pi) (\pi) = 1/2\)</span>.</p>
<p>Ya da bir başka numara, <span class="math inline">\(\sin^2\)</span> grafiğini düşünürsek, bu grafik <span class="math inline">\(\cos^2\)</span> ile aynı, tek bir fark <span class="math inline">\(\cos^2\)</span>'nin yeri değişik, galiba aradaki fark <span class="math inline">\(\pi/2\)</span>. O zaman <span class="math inline">\(\cos^2\)</span>'in averajı <span class="math inline">\(\sin^2\)</span> averajı ile aynı olmalıdır. Diğer yandan <span class="math inline">\(\cos^2+\sin^2 = 1\)</span> olduğunu temel trigonometriden biliyoruz,</p>
<p><span class="math display">\[ &lt; \sin^2 + \cos^2 &gt; = &lt;1&gt; = 1 \]</span></p>
<p>Sabit bir değerin averaji kendisi doğal olarak, o sebeple <span class="math inline">\(&lt;1&gt;=1\)</span>. Ve üstteki <span class="math inline">\(2&lt;sin^2&gt;\)</span>'ye eşit ise, o zaman <span class="math inline">\(&lt;sin^2&gt;\)</span> <span class="math inline">\(1/2\)</span>'ye eşit olmalı. İşte bir yöntem daha. Bir sürü böyle yöntem var. Yani cebirle probleme girişmek yerine alternatif bakışları düşünmek daha faydalı olabilir. Daha klas olur.</p>
<p><span class="math inline">\(\sin^2\cos^2\)</span> nasıl yaparız? Şu açılımı hatırlayalım,</p>
<p><span class="math display">\[ \sin 2u = 2\sin u \cos u \]</span></p>
<p><span class="math display">\[ \frac{1}{2} \sin 2u = \sin u \cos u\]</span></p>
<p>İki tarafın karesini alıp averajlarsak,</p>
<p><span class="math display">\[ &lt; \sin^2 u \cos^2 u &gt; = \frac{1}{4} &lt;\sin^2 2u&gt; \]</span></p>
<p>Eşitliğin sağ tarafı aslında <span class="math inline">\(&lt; \sin^2 u&gt;\)</span> ile aynı, çünkü averaj değerden bahsediyoruz sonuçta. O zaman,</p>
<p><span class="math display">\[ &lt; \sin^2 u \cos^2 u &gt; = \frac{1}{4} \underbrace{&lt;\sin^2 u&gt;}_{1/2} \]</span></p>
<p><span class="math display">\[ &lt; \sin^2 u \cos^2 u &gt; = \frac{1}{8} \]</span></p>
<p>Bulduğumuz sonuçları (5) formülünde yerine koyalım,</p>
<p><span class="math display">\[
\dot{\bar{r}} =
-\epsilon \bar{r} \big( \bar{r}^2 \frac{1}{8} = \frac{1}{2} \big) + O(\epsilon^2)
\]</span></p>
<p><span class="math inline">\(\dot{r}\)</span> formülünü bitirdik, artık eğlenmeye başlayabiliriz. Elimizde çok güzel bir evrim formülü var, onu biraz temizleyelim,</p>
<p><span class="math display">\[ \dot{\bar{r}} = \frac{\epsilon \bar{r}}{8} (4-\bar{r}^2) + O(\epsilon^2) \]</span></p>
<p><span class="math inline">\(O(\epsilon^2)\)</span>' atalım, çünkü formüldeki diğer <span class="math inline">\(\epsilon\)</span>'a göre çok küçük,</p>
<p><span class="math display">\[ \dot{\bar{r}} = \frac{\epsilon \bar{r}}{8} (4-\bar{r}^2)
\qquad (6)
\]</span></p>
<p>Üstteki formülü grafiksel olarak analiz edebiliriz artık,</p>
<div class="figure">
<img src="11_06.png" />

</div>
<p>Bu sistem <span class="math inline">\(t \to \infty\)</span> iken <span class="math inline">\(\bar{r} \to 2\)</span>. Enerji metotu argümanından hatırlarsınız umuyorum, Van der Pol titreşirinin genliği 2 büyüklüğünde bir limit çevrimi vardır (<span class="math inline">\(\epsilon &lt;&lt; 1\)</span> için), biraz önce bulduğumuz 2 değeri o iki değeri işte.</p>
<p>Ama kullandığımız metotun çok güzel bir tarafı daha var, üstteki bulduklarımızdan daha fazlasını da söyleyebiliriz, yani sadece &quot;sistemin uzun süreli gidişi genliği 2 olan bir salınımdır'' demekle sınırlı değiliz, (6) ile bize sistemin tüm zamanlarda değişimini gösteren bir diferansiyel denkleme sahibiz. Yani eğer istersek (6)'yı kesin bir şekilde çözebilirdik, bunu yapmak o kadar zor değil, ve bir sürü ek detayı da böylece görebilirdik. Mesela genlik nasıl büyüyor, sönüyor, vs. Mesela eğer başlangıç şartları <span class="math inline">\(x(0) = 1\)</span> ve <span class="math inline">\(\dot{x}(0) = 0\)</span> ise, <span class="math inline">\(\bar{r}(0) = 1\)</span> olur, ODE'yi <span class="math inline">\(\bar{r}\)</span> için çözeriz, kısmi kesirler yöntemi kullanarak,</p>
<p><span class="math display">\[ \bar{r}(t) = \frac{2}{\sqrt{ 1 + 3 e^{-\epsilon t}}} \]</span></p>
<p>sonucunu buluruz. Bu sonuca değişken ayırma ve kısmi kesirler yöntemi ile eriştim. Dikkat edersek <span class="math inline">\(t \to \infty\)</span> iken <span class="math inline">\(e^{-\epsilon t}\)</span> terimi sıfıra gider, o zaman <span class="math inline">\(\bar{r}(t) = 2/1\)</span> yani 2 olur. Tabii üstteki formül tüm zamana bağlı gelişimi gösteriyor, zaman bağlantısı çok yavaş mesela, ilginç bir şeyler olması için <span class="math inline">\(O(1/\epsilon)\)</span> zaman geçmesi gerekiyor, bunu biliyorduk tabii, ama üstteki formül bunu açık bir şekilde söylüyor.</p>
<p>Bu noktada faz hakkında birkaç şey söyleyeyim. Bu arada artık değişken üzerindeki çizgiyi ve <span class="math inline">\(O(\epsilon^2)\)</span>'i atmanın zamanı geldi, neyse,</p>
<p><span class="math display">\[ \dot{\phi} = &lt; \epsilon \frac{h}{r} \cos(t+\phi) &gt; \]</span></p>
<p><span class="math display">\[ = \frac{\epsilon}{r}
\bigl\langle
-r \sin (t+\phi) [r^2 \cos^2 (t+\phi) - 1] \cos (t+\phi)
\bigr\rangle
\]</span></p>
<p>Formüldeki averajlar neye eşit? Çarpımı yaptıktan sonra</p>
<p><span class="math display">\[ = -\epsilon \big[ r^2 &lt; \cos^3 \sin &gt; - &lt; \sin \cos &gt; \big]
\]</span></p>
<p>Üstteki averajların hepsi <span class="math inline">\(2\pi\)</span> üzerinden alınacak, ve hepsi.. sıfıra eşit, ilginç bir şekilde, eğer entegrali alsak,</p>
<p><span class="math display">\[ \int_{0}^{2\pi}
\underbrace{\cos^3 u}_{v^3}
\underbrace{\sin u \mathrm{d} u}_{-dv}  = \cos^4 u \biggr|_{0}^{2\pi}  = 0\]</span></p>
<p>Formülün <span class="math inline">\(u\)</span> bağlamında nerede merkezlendiği önemli değil, her şeyi kaydırarak entegrali üstte görülen sınırlara getirebiliriz. O zaman iki üstteki sonuç,</p>
<p><span class="math display">\[ = 0 + O(\epsilon^2)
\]</span></p>
<p>haline gelir. Bu ne demektir? <span class="math inline">\(\dot{\phi} = O(\epsilon^2)\)</span>. Bu ilginç çünkü başta <span class="math inline">\(\phi\)</span>'nin yavaş zaman ölçeğinde değişeceğini biliyor olmamıza rağmen, şimdi onun aşırı yavaş bir zaman ölçeğinde değiştiğini bulduk. Yani <span class="math inline">\(\phi\)</span> sabit gibi, ta ki <span class="math inline">\(O(1/\epsilon^2)\)</span>'e gelinceye kadar ki <span class="math inline">\(O(1/\epsilon^2)\)</span> çok büyük.</p>
<p>Diyebiliriz ki Van der Pol titreşirinin periyotu esasında ufak bir düzeltme içeren <span class="math inline">\(2\pi\)</span>'dir, yani <span class="math inline">\(2\pi + O(\epsilon^2)\)</span>. Kabaca belirtmek gerekirse van der Pol'daki gayrı lineer terim ağırlıklı olarak genliğe etki ediyor, frekansa ya da faza pek etkisi yok.</p>
<p>Şimdi Van der Pol'ün çözümü hakkında ilginç bir yorum yapabiliriz; içinde işlem yaptığımız sarsım teorisinin derecesinde elimizde şu var,</p>
<p><span class="math display">\[ x(t) = r(t) \cos(t+\phi) \]</span></p>
<p>Elimizdeki kesin <span class="math inline">\(\bar{r}\)</span> hesabını alıp <span class="math inline">\(r\)</span> üstte <span class="math inline">\(r\)</span> içine koyarız,</p>
<p><span class="math display">\[ = \frac{2}{\sqrt{ 1 + 3 e^{-\epsilon t} }} \cos (t) + O(\epsilon) \]</span></p>
<p><span class="math inline">\(\cos (t+\phi)\)</span> yerine <span class="math inline">\(\cos\)</span> diyebildik eğer başlangıç şartlarını doğru seçersek bu mümkün; mesela üstte <span class="math inline">\(x(0) = 1\)</span> ve <span class="math inline">\(\dot{x}(0) = 0\)</span> kullanmıştım, bu şartlar <span class="math inline">\(\cos t\)</span> yapar, faz açısına gerek kalmaz.</p>
<p>Bu bayağı güzel bir fonksiyon.. Grafiklesek,</p>
<div class="figure">
<img src="11_07.png" />

</div>
<p>olur. 1'de başlar, sonuşuru 2'dedir, fonksiyonun yavaş değişen bir &quot;zarfı'' var [yani hem yukarıda hem aşağıdaki sınırları], ve arada <span class="math inline">\(2\pi\)</span> periyotlu aşağı yukarı çok hızlı olan salınımlar görülüyor. İşte, kullandığımız metot sayesinde güzel bir analitik sonuç elde ettik.</p>
<p>Bir örnek daha. Çok ünlü bir gayrı lineer titreşir bu da,</p>
<p>Duffing Denklemi</p>
<p>Bu sistemde bilinen yay sistemine ufak küpsel bir gayrı lineerlik ekliyoruz.</p>
<p><span class="math display">\[ \ddot{x} + x + \epsilon x^3 = 0\]</span></p>
<p>Grafiğe bakalım,</p>
<div class="figure">
<img src="11_08.png" />

</div>
<p>Hooke Kanununa göre kuvvet <span class="math inline">\(F\)</span> ve yer değişikliği <span class="math inline">\(x\)</span>'in grafiği düz çizgi olurdu, bu basit harmonik titreşir. Eğer <span class="math inline">\(\epsilon\)</span> pozitif ise yay düz çizgi üzerinde gider, ama bir süre sonra daha taşlaşır / katılaşır (stiff). Yayı açtıkça yayın daha hareket edemez hale gelmesi durumu bu. Diğer yanda eğer <span class="math inline">\(\epsilon\)</span> negatif ise bir yumuşama durumu var.</p>
<p>Bu ortaya ilginç bir soru çıkartıyor, elimizde yer değişikliği değiştikçe katılığı değişen bir yay varsa ne olur? Denklemleri yazalım, bu problemde <span class="math inline">\(h = x^3\)</span>, o zaman</p>
<p><span class="math display">\[ h = x^3 = r^3 \cos^3(t+\phi) \]</span></p>
<p><span class="math inline">\(\dot{r}\)</span>'a ne olur?</p>
<p><span class="math display">\[
\dot{r} = \langle \epsilon h \sin(t+\phi) \rangle =
\underbrace{\langle \epsilon \cos^3 \sin}_{0}  \rangle r^3
\]</span></p>
<p><span class="math inline">\(\epsilon^2\)</span> vs. detaylarını atladım. Eşitliğin sağındaki averajın sıfır olduğunu biliyoruz, çünkü önceden görmüştük.</p>
<p>Sonuç nedir? <span class="math inline">\(\dot{r} = O(\epsilon^2)\)</span>, yani Duffing Denklemi genlikte değişim yaratmıyor, çok uzun süreli zaman ölçeğinde yaratır, ama kısada değil. Baktığımız derece içinde <span class="math inline">\(r\)</span> sabittir.</p>
<p>Diğer ilginç sorular, faza, periyota ne olur? Mekaniksel olarak düşünürsek eğer yay genlik arttıkça katılaşırsa, o zaman biliyoruz ki daha katı yay daha hızlı salınım yaratır. Yani daha yüksek genlikte periyotun ufalmasını bekleriz. Ve bu hakikaten böyle, birazdan hesaplayacağız.</p>
<p><span class="math display">\[
\dot{\phi} = \langle \epsilon \frac{h}{r} \cos (t+\phi) \rangle
\qquad (7)
\]</span></p>
<p><span class="math inline">\(h = r^3 \cos^3(t+\phi)\)</span> demiştik, o sayede <span class="math inline">\(r^3\)</span>'un bir faktörünü iptal edebildik (çünkü <span class="math inline">\(h\)</span> <span class="math inline">\(r\)</span> ile bölünüyor),</p>
<p><span class="math display">\[ = \epsilon r^2 &lt; \cos^4 &gt; + O(\epsilon^2)  \]</span></p>
<p>Şimdi <span class="math inline">\(\cos^4\)</span>'un averajını öğreneceğiz, diğer trigonometrik eşitlikleri kullanarak bunu kendiniz de bulabilirsiniz, sonuç 3/8 olacak, ve tüm sonuç,</p>
<p><span class="math display">\[ = \frac{3}{8}\epsilon r^2 \]</span></p>
<p>Bu bize ne söylüyor? Eğer <span class="math inline">\(r\)</span> sabit ise, onu başlangıç genliği olarak düşünelim, <span class="math inline">\(A\)</span> diyelim, üstteki sonuçtan gördük ki <span class="math inline">\(\dot{\phi} = 3/8 \epsilon A^2\)</span>. Bu periyot hakkında bize ne söyler? Açısal frekansa bakalım, bu frekansı (7)'deki <span class="math inline">\(\cos\)</span> içindeki terimin zamansal türevi olarak düşünebiliriz, yani <span class="math inline">\(w = 1+\dot{\phi}\)</span>. <span class="math inline">\(\dot{\phi}\)</span> yerine koyarsak,</p>
<p><span class="math display">\[ w = 1+\frac{3}{8} \epsilon A^2 \]</span></p>
<p>Yani frekans yukarı çıkar, frekans üzerinde bir düzeltme (ek) başlangıç genliğinin karesine oranlı. Periyot bağlamında <span class="math inline">\(T = 2\pi / w = 2\pi (1-3/8 \epsilon A^2) + ...\)</span>. Nokta nokta denen yerde yüksek dereceli <span class="math inline">\(\epsilon\)</span> terimleri olacak. Bu periyot azalacak demektir.</p>
<p>Bu arada, bu sistem muhafazakar, belki farketmişsinizdir. Sistemde bir yay var, bir de kütle var, başka hiçbir şey yok, mesela sönüm yok. O zaman enerji muhafazası prensibini kullanarak periyot için kesin bir formül hesaplayabiliriz. Bu entegral bayağı arap saçı gibi olurdu ama şimdiden uyarayım, sonra onu ufak <span class="math inline">\(\epsilon\)</span> için yaklaşıksal formda temsil edebilirsiniz, vs.. ve yine biraz önce yazdığım sonucu elde edersiniz. Sarsım teorisi bize üstteki <span class="math inline">\(\epsilon\)</span> derecesinde aynı sonucu daha temiz şekilde sağlıyor.</p>
<p>Kaynaklar</p>
<p>[1] Guckenheimer, Holmes , {}, 1983</p>
</body>
</html>
