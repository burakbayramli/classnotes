<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
<meta name="viewport" content="width=device-width, initial-scale=1.0"/>
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-22">Ders 22</h1>
<p>En son derste evrensel fonksiyonlar <span class="math inline">\(g_i(x)\)</span>'den bahsettik, bu fonksiyonların hatırlarsak süperstabil <span class="math inline">\(2^i\)</span>-çevrimleri vardı. Ardından <span class="math inline">\(g_i(x)\)</span>'lerin en babası <span class="math inline">\(g_\infty(x)\)</span> denebilecek bir fonksiyonun nasıl bulunacağından bahsettik, ki bu kaos olmaya başladığında ortaya çıkacak evrensel fonksiyondu. İsimsel olarak ona kimsenin <span class="math inline">\(g_\infty\)</span> kullanmadığını, basit bir şekilde <span class="math inline">\(g\)</span> dediğini de söyledik ve bu fonksiyon yan şartları da olan &quot;fonksiyonel denklem'' dediğimiz bir şeyi tatmin ediyordu. Ayrıca sabit <span class="math inline">\(\alpha\)</span>'yi nasıl bulacağımızı gördük, bu sabit haritanın maksimumu yakınında <span class="math inline">\(x\)</span> yönündeki ölçeklemeyi kontrol ediyordu.</p>
<p>Ama hala bir gizemi çözümsüz bıraktık - parametre eksenindeki ölçeklenmeyi kontrol eden sihirli sayı <span class="math inline">\(\delta\)</span> nerede? Bugün işlemek istediğim konu bu. Bu ders herhalde tüm diğer dersler içinde en zoru; tekrar normalizasyon en zor konu demiştim, bu alt-konu tekrar normalizasyondaki en zor konu, yani zor'un zoru! Sebep <span class="math inline">\(\delta\)</span>'yi bulmak için oldukca soyut kavramlara giriş yapma zorunluluğumuz. Alışılagelmiş reel sayıların olduğu bir uzayda iş yapmak yerine <em>fonksiyonlardan</em> oluşmuş bir uzayda iş yapmamız gerekecek. Bu uzay sonsuz boyutlu bir uzay, pek çok insan diyor ki (!) üçten fazla boyutu hayal edemiyorlar, sonsuz boyutu hayal etmek daha da zor olurdu herhalde, her ne kadar pek çoğumuz uzun süre bunu yapmaya uğraşmış olsak ta (!). Gerçi biraz yaratıcılıkla bu problemin üstesinden gelebiliriz belki, çizimi bir şekilde üç boyuta indirgeyerek.. bir de tabii tüm bunları iki boyutta tahtada yapmam lazım, zorluğumuz çok! Ama zorluklar bir yana, zannediyorum gelecek anlatım hoşunuza gidecek. <span class="math inline">\(\delta\)</span>'nin nerede olduğu gizemini giderecek. Soyutluğun en zirvelerinde gezindikten sonra konuyu daha yeryüzüne indirip bir örnek üzerinden, lise seviyesinde cebir kullanarak somutlaştıracağım, böylece göreğiz ki birazdan <span class="math inline">\(\delta\)</span> hesabı için kullanacağım argüman gerçekten somut bir hesaba dönüşebiliyor. Gerçi argüman yaklaşık olacak ve yüzde 10 civarı hata içeriyor olacak, ama neler olduğunu anlamamızda bize yardımcı olacak.</p>
<p>Fonksiyon uzaylarına gelelim. Soyut fonksiyon uzayına bakacağız; ki aslında Fonksiyonel Analiz hakkında bir ders alsanız bakacağınız konulardan biri bu olurdu, ama şimdiki anlatım için bu bilgiyi önşart koşmuyorum, bazı kısayollar üzerinden bu teknikleri kabaca kullanmış olacağız. Neyse, bu fonksiyon uzayında her nokta bir fonksiyonu temsil eder. Yani bir nokta sadece bir sayıyı, bir geometrik yeri temsil etmiyor, ayrıca bir fonksiyon. Mesela şu nokta [havada hayali bir yeri gösteriyor] bir sinüs fonksiyonu, şu bir kosinüs fonksiyonu, diğeri parabol gibi. Parabol deyince mesela spesifik bir <span class="math inline">\(r\)</span> kullanan bir lojistik harita, bu uzayda o bir nokta olurdu.</p>
<p>Şimdi bu uzayda bir operatör <span class="math inline">\(T\)</span> tanımlayalım, bu operatör tekrar normalizasyon işini yapmakla görevli olacak. Yani fonksiyonları fonksiyonlara eşleyecek, yani noktaları noktalara, ve zaten dedik ki noktaları fonksiyonları temsil ediyor. Uygulamak için <span class="math inline">\(T\)</span>'yi alırız belli bir noktadaki <span class="math inline">\(f(x)\)</span>'ye uygularız,</p>
<p><span class="math display">\[
T f(x) = \alpha f^2 \left( \frac{x}{\alpha} \right) 
\qquad (1)
\]</span></p>
<p>Umarım üstteki ifadeyi hatırlamışsınızdır, önceki derste tekrar normalizasyon için sürekli yaptığımız işlem, <span class="math inline">\(x/\alpha\)</span> ile <span class="math inline">\(x\)</span> yönünde tekrar ölçekleme var, ki bu fonksiyon dışındaki <span class="math inline">\(\alpha\)</span>'yi ortaya çıkarıyor, ve bir de fonksiyonun ikinci dönümünü kullanıyoruz.. Önceki derste gösterdik ki <span class="math inline">\(g_\infty\)</span> ya da <span class="math inline">\(g\)</span> dediğimiz fonksiyon özeldi, çünkü üstteki denklemde <span class="math inline">\(f\)</span> yerine <span class="math inline">\(g\)</span> kulanılınca tekrar kendisine eşleniyordu. Yani fonksiyonel denklem şuna tekabül ediyor, <span class="math inline">\(g\)</span> <span class="math inline">\(T\)</span>'nin bir sabit noktası, yani <span class="math inline">\(g\)</span> kendisine tekrar normalize oluyor,</p>
<p><span class="math display">\[ g(x) = \alpha g^2 \left( \frac{x}{\alpha} \right) 
\qquad (2) \]</span></p>
<p>Burada olan çılgın olayı farkettiniz umarım. Daha önce sabit noktalardan bahsederken reel sayıların diğer reel sayılara basit eşlenmesinden bahsediyorduk, bir şeyin &quot;sabit nokta'' olması bir noktanın kendisine eşlenmesi demek oluyordu. Şimdi noktalar reel sayılar değiller. Şimdi noktalar fonksiyon. Yani şimdi &quot;<span class="math inline">\(g\)</span>, <span class="math inline">\(T\)</span>'nin sabit noktası'' deyince bir anlamda daha önce özyineli haritada işlediklerimden bahsediyorum, tek fark reel sayıların reel sayılara değil fonksiyonlar fonksiyonlara eşleniyor. O zaman <span class="math inline">\(g\)</span>'nin fonksiyon uzayında bir sabit nokta olabilmesi (1)'de söylenene tekabül ediyor.</p>
<p>Her halükarda <span class="math inline">\(g\)</span>'nin tatmin ettiği formül (2), bu durumda (1)'deki operatörü tanımlamak doğal.</p>
<p>Şimdi belki ne yapacağımı tahmin edebilirsiniz; ne zaman sabit noktalarımız varsa onların etrafında lineerize etmek hoşumuza gidiyor, olanları anlamaya uğraşıyoruz böylece. Bir noktada fonksiyon uzayında lineerize etmeyi düşünmemiz gerekiyor. Diğer yandan <span class="math inline">\(T\)</span>'nin fonksiyonlara ne yaptığını anlamak istiyorum, <span class="math inline">\(g\)</span> için değil, o bir sabit nokta, ama diğer fonksiyonlara. Ayrıca eğer (2) bir sabit nokta ise hangi tür bir sabit nokta acaba? Stabil mi, eyer (saddle) noktası mı, iten türden bir sabit nokta mı?</p>
<p>Bu noktada bazılarınız <span class="math inline">\(g\)</span>'nin ne tür bir sabit nokta olduğunu tahmin ediyor olabilr, ama bazılarımız için sürpriz edici de olabilir. Siz ne düşünüyorsunuz? Eğer tekrar normalizasyon operatörü (1) ise (2) tekrar normalizasyon bağlamında ne tür bir sabit noktadır? [Bir öğrenci gayrı-stabil diyor]. Niye böyle dediniz? [Tahmin ettim hocam diyor]. Sadece bir tahmin..! Tamam öyleyse. [Strogatz gülüyor, bir başkası kare almaktan bahsediyor]. Ah, sız duruma kare alma açısından baktınız, o zaman her döngüde sayı büyür de büyür, o zaman gayrı-stabillik olmalıdır gibi bir mantık zinciri kurdunuz.. Herneyse, ortaya çıkıyor ki <span class="math inline">\(g\)</span> aslında bir eyer noktası. Niye olduğunu birazdan göreceğiz. Ayrıca niye olduğunu anlayınca kaç tane giren kaç tane çıkan yön var onu da göreceğiz. Bu arada bugün işlediğim anlatım kitabımda yok, aklımızda olsun.</p>
<p>Niye eyer? Soralım <span class="math inline">\(T\)</span>'yi o evrensel, süperstabil <span class="math inline">\(2^i\)</span>-çevrimlerden birine uygularsak ne olur? Yani <span class="math inline">\(T g_i\)</span>'i merak ediyoruz. Cevabın</p>
<p><span class="math display">\[Tg_i = Tg_{i-1} 
\qquad (3)\]</span></p>
<p>olduğu ortaya çıkıyor. Bu mantıklı mı? Bu <span class="math inline">\(g_i\)</span>'ların ne olduğunu hatırlayalım. Onlar evrensel, süperstabil <span class="math inline">\(2^i\)</span>-çevrimleri. Peki <span class="math inline">\(T g_i\)</span> neye benzeyecek o zaman. Nasıl bir nesne olacak? Eğer üstte görülen <span class="math inline">\(Tg_i\)</span> formülünü uygularsam <span class="math inline">\(g_i\)</span>'nin tekrar normalize edilmiş versiyonuna bakıyorum, bu versiyon ikinci döngüdeki durum artı ölçeklenme. Ayrıca biliyoruz ki eğer bir şeyin süperstabil 2-çevrimi var ise, ikinci döngüde süperstabil sabit nokta var demektir. Benzer şekilde <span class="math inline">\(2^i\)</span>-çevrimi var ise ikinci döngüde süperstabil <span class="math inline">\(2^{i-1}\)</span>-çevrim olmalıdır.</p>
<p>Bu tam ispat değil tabii, gevşek bir argüman bu. Şimdi size (3)'un ima ettiği fonksiyon uzayında olacakları gösteren bir resim çizmeye uğraşacağım.</p>
<p>Soru</p>
<p>Niye evrensel fonksiyon dediğimiz <span class="math inline">\(i-1\)</span> indisinde, <span class="math inline">\(i+1\)</span> indisinde değil?</p>
<p>Cevap</p>
<p>Daha önce anlattıklarım bu cevabı sağlıyor aslında ama tam vurguyu yapamadım zannediyorum. Diyelim ki <span class="math inline">\(g_1\)</span> durumuna bakıyorum, ve bu durumda süperstabil bir 2-çevrim var. <span class="math inline">\(T g_1\)</span> işlemi bana ne verir?</p>
<p><span class="math display">\[ T g_1 = \alpha g_1^2 \left( \frac{x}{\alpha} \right) \]</span></p>
<p>2-çevrime sahip olan bir şeyin ikinci döngüsünde 2-periyot noktaları sabit noktalar haline gelirler. Değil mi? Aşağı yukarı ikinci döngüdeyiz. Son 3 derste bu vurguyu yapmaya uğraşıyorum. Bir fonksiyonunun 2-çevrimini incelemek için o fonksiyonun ikinci döngüdeki haline bakılır ve 2-çevrimdeki noktaların sabit noktalar olduğu görülecektir. Yani demek istediğim üstteki eşitliğin sağ tarafı ikinci döngü (ölçeklenme işlemi önemli değil), o süperstabil 2-çevrim şimdi süperstabil sabit nokta haline gelecek, o zaman <span class="math inline">\(T g_1\)</span> süperstabil bir sabit noktaya sahip olan evrensel bir fonksiyondur, yani <span class="math inline">\(g_0\)</span>. Onun anlamı bu. Burada indisin bir aşağı indiğini gördük.</p>
<p>Fonksiyon uzayında olanları sematik olarak göstermeye uğrasayım; şimdi birkaç tane sayfa / tabaka / katman çizeceğim, her tabaka farklı stabilite tipindeki bir fonksiyonu temsil edecek. Katmanları dalgalı, uçan hali gibi çizeceğim, ve artan <span class="math inline">\(r\)</span> aşağı yöndeki katmanlara bizi götürecek. Eğer lojistik haritaya bakıyor olsaydım bu <span class="math inline">\(r\)</span> bildiğimiz <span class="math inline">\(r\)</span> olurdu. Hatırlarsak <span class="math inline">\(r\)</span> bir dış parametre, bizim kontrolümüzdeki bir ayar, istersek onu değiştirip stabil sabit noktası olan bir duruma, ya da stabil 2-periyotu olan başka bir duruma gelebiliriz, <span class="math inline">\(r\)</span>'yi değiştirdikçe kaosa yaklaşıyoruz, incir ağacının içinden geçiyoruz, vs.</p>
<div class="figure">
<img src="22_01.png" />

</div>
<p>Evet, işte bu <span class="math inline">\(r\)</span>'yi değiştirdikçe bir sürü katman elde edebiliyoruz, sonsuz tane aslında [<span class="math inline">\(r\)</span> reel sayı, sonsuz ufaklıkta değişim mümkün], ama diyelim ki ben <span class="math inline">\(R_i\)</span>'daki katmana odaklanmak istiyorum, burada süperstabil <span class="math inline">\(2^i\)</span>-çevrimimiz var, harita için çekici bu. Şimdi lojistik haritayı düşünelim, <span class="math inline">\(R_i\)</span> parametresinin tanımladığı lojistik harita bu tabakadaki bir nokta olurdu. Değil mi? Çünkü demiştik ki bu tabaka bir fonksiyon uzayı, orada lojistik harita var, sinüs haritası var, olabilecek tüm fonksiyonlar var, superstabil <span class="math inline">\(2^i\)</span>-cevrimi olan her harita burada.</p>
<div class="figure">
<img src="22_02.png" />

</div>
<p>Benzer şekilde bir tabaka daha var, bu tabaka <span class="math inline">\(2^{i-1}\)</span>-çevrimleri içeriyor, onu lojistik harita bakış açısından <span class="math inline">\(R_{i-1}\)</span> olarak temsil edebilirdik. Altta da tabakalar olacaktır tabii, gide gide <span class="math inline">\(R_\infty\)</span>'a gelebiliriz, bu noktada kaosun başlangıcı gözükecek, bu tabakada da daha önce diğer tabakalarda işaretlediğimiz arkadaşımız lojistik haritayı nokta olarak gösterebiliriz tabii,</p>
<div class="figure">
<img src="22_03.png" />

</div>
<p>Üstteki resimde farklı katmanlardaki lojistik haritaları ayrıca birleştirdim. Tek lojistik haritan başlayıp onun parametresini değiştirince parabol daralıp, genişler bildiğimiz gibi, bu değişim işte katmanlar arasındaki o noktalı çizgideki gidiş bir bakıma.</p>
<p>Soru</p>
<p>Bu katmanlar sadece tek doruklu haritalar için mi?</p>
<p>Cevap</p>
<p>Ele aldığım haritaların hepsi kaosa giderken lojistik haritaya benzer periyot katlanması gösteren haritalar. Bu uzayın ne olduğu hakkında biraz belirsiz kaldım doğru, tam tanım ne olurdu.. ? Analitik fonksiyonlar uzayı mı? Nasıl bir pürüzsüzlüğe ihtiyacım olacak emin değilim aslında. Karesel maksimum istediğimi biliyorum. Tek maksimum istiyorum, yani tek dorukluluk. Analitik fonksiyon şartı koşmak ta zarar vermezdi herhalde, böylece fonksiyonların yakınsayan güç serileri mevcut olurdu. Uzayın ne olduğundan tam emin değilim, ama kesinlikle iyi huylu, pürüzsüz, tek maksimumlu, karesel olan lojistik, sinüs, vs. haritalarını içeriyor. Bu tanımla devam edelim.</p>
<p><span class="math inline">\(r\)</span> nedir? Mesela <span class="math inline">\(f_r(x) = rx(1-x)\)</span> formülü var, soyut olarak düşünürsek <span class="math inline">\(r\)</span>'yi değiştirdikçe fonksiyon uzayında hareket ediyoruz, üstteki resimdeki tabakalar arası kavisli çizgi üzerinde hareket ediyoruz. Ama bu tek bir çizgi, aynı {} içinde hareket ediyor, parabol, lojistik familyası içinde. Sinüs haritası da olabilirdi, onu <span class="math inline">\(f(x) = r\sin(x)\)</span> olarak yazabilirdik mesela, ve bu bize sinüs haritaları familyasını verirdi. Daha önce gördük ki bu familya benzer bir periyot katlanmasına sahip. Bu kavisli çizgiyi ötekinin yanina çizebiliriz,</p>
<div class="figure">
<img src="22_04.png" />

</div>
<p>Bu arada üstteki resimde katmanlar çizdim ama sadece süperstabil olanlarını gösterdim. Diğerleri de var, onlar çizilmedi. Eğer incir ağacı diyagramında olsa çizdiğim katmanlar şuradaki gibi,</p>
<div class="figure">
<img src="22_05.png" />

</div>
<p>Herhangi bir katmandaki tüm haritalar aynı çekici tipine sahip.</p>
<p>Devam edelim, <span class="math inline">\(T\)</span> ne yapıyor. Bu operatör fonksiyonları, ya da noktaları, alıyor, ve onları başka bir yere taşıyor. Değil mi? Çünkü bir fonksiyonun <span class="math inline">\(T\)</span>'sı yeni bir fonksiyondur. Peki bu yeni fonksiyon iki üstteki resimde nerede olmalı? Bu arada çok önemli bir fonksiyonu iki üstteki ana resimde göstermedim, bu fonksiyon evrensel fonksiyon <span class="math inline">\(g\)</span>. Onu da çizelim,</p>
<div class="figure">
<img src="22_06.png" />

</div>
<p><span class="math inline">\(g\)</span> kaosun ortaya çıkacağı noktada mevcut hatırlarsak. Yine hatırlarsak tekrar normalize ederken sürekli <span class="math inline">\(R\)</span>'yi kaydırmış oluyorduk, ama <span class="math inline">\(R_\infty\)</span>'da artık kaydırma olmuyordu. Lojistik harita için bu fonksiyon <span class="math inline">\(r=3.57..\)</span> civarı. Ayrıca <span class="math inline">\(g\)</span>'nin üstteki tabakalarda kardeşleri var, onlar da çizildi.</p>
<p><span class="math inline">\(T\)</span>'nin ne yaptığına dönelim. Eğer <span class="math inline">\(g\)</span> iseniz geri tekrar <span class="math inline">\(g\)</span>'ye eşleniyorsunuz. Bunu biliyoruz, bunun için <span class="math inline">\(g\)</span>, <span class="math inline">\(T\)</span> altında sabit noktadır demiştim. Peki diğer <span class="math inline">\(g\)</span>'ler üzerinde <span class="math inline">\(T\)</span> ne yapardı, mesela <span class="math inline">\(g_{i}\)</span> üzerinde? O zaman <span class="math inline">\(g_{i-1}\)</span>'a eşlenme olurdu değil mi?</p>
<div class="figure">
<img src="22_07.png" />

</div>
<p>Bu eşleme alt tabakaya gelinceye kadar doğru, her tabaka üstündeki bir tabakaya eşleme yapıyor. Ama <span class="math inline">\(R_\infty\)</span> tabakasında ne oluyor? Diyelim ki başlangıç noktası lojistik harita [soldaki nokta] ve ardı ardına tekrar normalizasyon yapıyorum. Bu işlemler beni bir noktadan diğerine zıplata, zıplata <span class="math inline">\(g\)</span>'ye getirecek.</p>
<div class="figure">
<img src="22_08.png" />

</div>
<p>Niye bunu söyledim? Biraz düşünelim, önceki iddiamız neydi? <span class="math inline">\(T\)</span> en son katmanı kendisine eşlemelidir, ve yine hatırlarsak o en son katmandaki <span class="math inline">\(g\)</span> noktasının tekrar normalizasyonun limiti olduğunu söylemiştik. Demiştik ki Feigenbaum <span class="math inline">\(\alpha\)</span>'yi doğru hesapladığında <span class="math inline">\(g\)</span>'nin, o noktanın tekrar normalizasyonun limiti olduğunu gösterdi,</p>
<p><span class="math display">\[ 
g(x) = \lim_{n \to \infty}  
\alpha^n f^{2^n} \left(\frac{x}{\alpha^{n}}, R_n\right) 
\]</span></p>
<p>Yani kaosun başlangıcında ardı ardına tekrar normalizasyon yapıyoruz, bu bizi birşeylere doğru yakınsamaya sevkediyor. Yani aslında o katman üzerinde bizi <span class="math inline">\(g\)</span>'ye iten gidiş yolları var. Ama biraz katmanın üstüne çıkartacak kadar sarsım uygulasak (pertürb) bu bizi direk zincirleme yukarı gönderecek.</p>
<div class="figure">
<img src="22_09.png" />

</div>
<p>Yani aslında <span class="math inline">\(g\)</span> noktası bir eyer noktası, katmanda ona doğru giden sonsuz tane gidiş yolu var, ve yukarı, ondan kaçan yönde tek bir gidiş var, o yön parametre <span class="math inline">\(R\)</span>'nin değişimi bağlamında, kavisli çizgi üzerinde. Bir anlamda <span class="math inline">\(\infty,1\)</span> eyer noktası, zihinde canlandırması zor ama, olanlar bunlar. İşte tüm o değişik haritaların, lojistik, sinüsün, vs. aynı şeye tekrar normalize olmasının sebebi bu.</p>
<p>Soru</p>
<p><span class="math inline">\(R_\infty\)</span> katmanı haricindeki diğer katmanlarda, herhangi bir <span class="math inline">\(R_i\)</span>'de ne oluyor?</p>
<p>Cevap</p>
<p>Bu katmanlar değişmez (invariant) katmanlar değiller. O katmanlardan birindeyseniz, bir döngü sizi bir sonraki katmana taşır.</p>
<p>Şu noktayı vurgulamak istiyorum. Elimizde eşleme <span class="math inline">\(T\)</span> var, o bizi fonksiyon uzayında bir yerden bir diğerine taşıyor, iddia ediyoruz ki <span class="math inline">\(g\)</span>'de eyer noktamız var, ve ona doğru sonsuz tane gidiş var. Bu arada fonksiyon uzayı kavramı sizi hakikaten şaşırtıyorsa o kadar çılgın bir fikir olmadığını belirtmek isterim. Mesela Taylor serilerini biliyoruz.. Sinüs için kullanılan Taylor serisini düşünelim. <span class="math inline">\(x-\frac{x^3}{3!}+\frac{x^5}{5!}+...\)</span> vs. diye gidiyor. Şimdi sinüs fonksiyonunu bir nokta olarak düşünürsek bu noktanın <span class="math inline">\([1,0,-1/3!,0,1/5!,..]\)</span> gibi bir vektöre tekabül ettiğini söyleyebilirdik, vektördeki her öge <span class="math inline">\(x\)</span>'in belli bir katını temsil ediyor, <span class="math inline">\(x^1,x^2,x^3,..\)</span> gibi, <span class="math inline">\(x^1\)</span>'den 1 tane var, <span class="math inline">\(x^3\)</span>'ten -1/3 tane var.. Bu tek yöntem demiyorum ama bir fonksiyonu temsil etmenin bir yöntemi diyorum, fonksiyonu onun McLaurin serisinin katsayıları üzerinden temsil etmek. Bu vektör sonsuz boyutlu bir vektör olur, sonsuz bilgiye ihtiyacı vardır. Bu bağlamda sinüs fonksiyonunu sonsuz boyuttaki bir vektör olarak düşünebiliriz, ve <span class="math inline">\(R_\infty\)</span> uzayı bu tür vektörlerin yaşadığı bir tür uzay olarak görülebilir.</p>
<p>Soru</p>
<p>Bu eyer diğerlerinden daha stabil olarak tarif edilebilir mi çünkü ondan dışarı doğru giden tek bir yön var, diğer gidiş yollarının hepsi ona doğru gidiyor?</p>
<p>Cevap</p>
<p>Evet. Hatta bu tür durumlara ortak-boyutunun (co-dimension) 1 olması deniyor. Kimse &quot;sonsuz tane gelen bir tane çıkan'' demez. Ve bu sisteme &quot;neredeyse stabil'' denebilir.</p>
<p>Ama şimdi ana noktayı vurgulayayım... <span class="math inline">\(\delta\)</span> nerede? Onu gören var mı? <span class="math inline">\(T\)</span> operatörümüz var, şimdi onu <span class="math inline">\(g\)</span> noktası etrafında lineerize etmek istiyoruz. Bunu yapınca bir lineer harita elde edeceğiz, ve o zaman özdeğerleri olacak. Her lineer operatörün spektrumunu irdelemek gerekir, ve bu özdeğerler içinde <span class="math inline">\(\delta\)</span> <span class="math inline">\(g\)</span>'ye tekabül eden gayrı-stabil özdeğer. Da da da [hoca bir kutlama müziği sesi çıkardı]. İşte sonuca eriştik. Tabii bu hesap için fonksiyon uzayında türev almayı bilmemiz gerekiyor, ama diğer derslerde bu öğretiliyor, Frechet türevi denen bir kavram. Neyse, işte <span class="math inline">\(\delta\)</span> bu, <span class="math inline">\(dT\)</span>'nin <span class="math inline">\(g\)</span> noktasındaki gayrı-stabil olan özdeğeri.</p>
<p>Tüm bunların anlaşılması zor geliyorsa şimdi size bu değerin basit lise matematiği üzerinden yüzde 10 hata payıyla hesaplanabileceğini göstereceğim.</p>
<p>İstatistiki Fizik dersi alırsanız bu arada, orada işlenen tekrar normalizasyon hesaplarında benzer argümanlar kullanıldığını görürdünüz. Fiziksel olarak ilginç olan durumlar gayrı-stabil olan özdeğerler etrafındadır.</p>
<p>Hesaba gelelim; bu kısım kitabımda işleniyor. Birazdan göreceğimiz işlemden elde edeceğimiz kazanç <span class="math inline">\(\alpha\)</span> ve <span class="math inline">\(\delta\)</span> için basit yaklaşıksal ifadeler elde edecek olmamız. Bir önceki analizimizi süperstabil sabit noktalar ve çevrimler bağlamında yapmıştık. Bu şart değildi. Sayısal bazı avantajlar vardı ama şart değil, kavramsal olarak diğer tip stabilitelere bakabilirdik. O yüzden şimdi süperstabil noktalara bakmak yerine periyot katlanmasının ne zaman olduğuna odaklanalım. Yani <span class="math inline">\(r_1\)</span>,<span class="math inline">\(r_2\)</span> dediğimiz çatallaşmalara. Artık sadece lojistik haritadan da bahsetmiyorum, daha genel tanımlar kullanacağım.</p>
<p><span class="math inline">\(f(x,\mu)\)</span> <span class="math inline">\(x=0\)</span> noktasında ve <span class="math inline">\(\mu=0\)</span> olduğunda periyot katlanma çatallaşması olan herhangi bir harita olsun, pürüzsüz, tek maksimumlu, vs. Kurguyu cebirsel olarak en temiz, basit olacak şekilde ayarlamaya uğraşıyoruz. Yerel olarak bu tür bir haritanın neye benzeyeceği hakkında pek çok şey söyleyebiliriz, yani <span class="math inline">\(x=0\)</span> ve <span class="math inline">\(\mu=0\)</span> yakınında</p>
<p><span class="math display">\[ x_{n+1} = -(1+\mu)x_n  + a x_n^2 + O(x_n^3)  \]</span></p>
<p>olur. Hatırlarsak periyot katlanma çatallaşmasında gösterdik ki özdeğer, yani sapmanın çarpanı, <span class="math inline">\(-(1+\mu)\)</span>, -1 olacak. Bu periyot katlanmasının bir kriteriydi. Şimdi diyoruz ki <span class="math inline">\(-1\)</span>'e yakınız ama ufak bir <span class="math inline">\(\mu\)</span> kadar uzaktayız, periyot katlanması <span class="math inline">\(\mu=0\)</span>'da ve <span class="math inline">\(x_n=0\)</span> olunca. Peki bu ek kare, küp terimlerini niye yazdım? <span class="math inline">\(x_n=0\)</span>'a yakın bir yere bakıyoruz o sebeple lineer terimi bıraktım, sonra karesel var, küpsel ve daha büyük terimleri aslında sonraki döngülerde bir anlamda yoksayıyorum, hesabımı yaklaşıksal yapan da bu zaten. Eğer tutabildiğim kadar çok derecedeki terimleri tutabilseydim o zaman kesin sonuca daha da yaklaşabilirdim. Ama karesel de oldukca iyi. Ayrıca elle hesap yapabilmek bu durumda mümkün olacak.</p>
<p>Üstteki formülde bir <span class="math inline">\(a\)</span> kullandım fakat aslında ona ihtiyacım yok, yani genelliğe zarar vermeden onu formülden çıkartabilirim, yani <span class="math inline">\(a=1\)</span>, yani</p>
<p><span class="math display">\[ 
x_{n+1} = -(1+\mu)x_n  +x_n^2 + ...  
\qquad (4) 
\]</span></p>
<p>Yerel haritamız bu.</p>
<p>Ana fikir şimdi geliyor; bu harita tam periyot katlanmasında, ya da <span class="math inline">\(\mu\)</span> yüzünden azıcık sonrasında. Strateji şöyle; incir ağacını düşünelim şimdi, şu anda altta okla gösterilen yerdeyiz,</p>
<div class="figure">
<img src="22_10.png" />

</div>
<p>Tam periyot katlanmasının olacağı yerde. Orada olanları analiz etmek istiyorum, ve üstteki formülasyon zaten tam da bunu tarif ediyor, en azından o bölgede olanları tarif ediyor. Ardından bir sonraki periyot katlanması yönünde ilerlemek istiyorum.</p>
<div class="figure">
<img src="22_11.png" />

</div>
<p>Hatırlarsak tekrar normalizasyonun arkasında yatan fikir kabaca ilk görülen lades kemiği şeklindeki ayrılmanın ondan sonraki [sağda daha ufak görülen] ayrılmalara benzer olması, tabii ölçek farklı ve parametre ileri doğru gitti. Benim şimdi yapmak istediğim ilk ayrışma ve sağ üstteki ikinci</p>
<p>ayrışmada olanları karşılaştırmak. İkinci ayrışmada bakmam gereken döngünün ikinci basamağı çünkü periyot katlanmaya yakın sabit noktalı bir fonksiyonu periyot katlanmaya yakın periyot 2-çevrimi olan bir başka fonksiyon ile karşılaştırmak istiyorum, ikinci döngüye bakarak sabit ikinci fonksiyonun sabit noktasına odaklanabilirim. Yani ikinci ayrışma noktasına gelince ona tekabül eden ve üstteki formüle benzeyen haritayı yazacağım, tabii biraz parametre kaydırması ve <span class="math inline">\(x\)</span> yönünde ölçekleme yapmam lazım, aynen tekrar normalizasyonun bize yapmamızı söylediği gibi. Tek fark bunu şimdi açık bir şekilde yapabileceğimiz.</p>
<p><span class="math inline">\(\mu &gt; 0\)</span> için 2-periyot noktaları vardır ki bunlar 1. ayrışmadan sonraki iki dalı temsil ediyor, bu dalların geldiği iki 2-periyot noktalarını <span class="math inline">\(p,q\)</span> olarak betimleyelim, ve <span class="math inline">\(p\)</span>'nin <span class="math inline">\(q\)</span>'ye ve <span class="math inline">\(q\)</span>'nun <span class="math inline">\(p\)</span>'ye eşlendiği şartını tatmin ediyor olsunlar. Bir önceki formülasyonu kullanırsak,</p>
<p><span class="math display">\[ p = -(1+\mu)q + q^2 
\qquad (5) \]</span></p>
<p><span class="math display">\[ q = -(1+\mu)p + p^2 
\qquad (6) \]</span></p>
<p>Birazdan bir sürü cebir gelecek, o yüzden stratejinin ana hatlarını paylaşayım böylece kaybolmayalım. Yapmak istediğimiz döngüdeki ikinci basamağın (yani <span class="math inline">\(f^2\)</span>) bu 2-periyot noktaların birinin, mesela <span class="math inline">\(p\)</span>, yakınındaki dinamiklerine bakmak. Şimdi bu parametreyi kaydırırsak parametrenin kendisi periyot katlanması yaşar. Biz de periyot katlanması olan o yerin yakınına gideceğiz, ve haritayı tekrar normalize edeceğiz, ve (4)'e benzer hale getireceğiz. (4) bizim olmasını istediğimiz genel form. Tekrar normalizasyon açık bir şekilde yapacağız.</p>
<p>Oraya ulaşmak için <span class="math inline">\(p\)</span> ve <span class="math inline">\(q\)</span>'yu bulmak zorundaydık, ve <span class="math inline">\(p,q\)</span> üstteki iki denkleme uyumlu olmalı. Denklemleri tekrar organize ederek <span class="math inline">\(p,q\)</span> için çözebilirdik, üstteki formüller biraz karmaşık duruyor gerçi ama, eğer lisede matematik takımında iseniz ne yapılması gerektiğini görürsünüz. Bir denklemi diğerinden çıkartabiliriz, mesela (5) eksi (6) ile, ve bir sürü cebirsel işlem ardından bir sonuca erişiriz. Unutmayalım, <span class="math inline">\(p-q\)</span>'yu dışarı çekiyoruz / çarpanlarına ayırıyoruz, çünkü <span class="math inline">\(p-q\)</span> sıfır değil, <span class="math inline">\(p,q\)</span> birbirlerinden farklılar, değil mi? 2-periyot dalındayız çünkü. Sıfıra bölmüyoruz bu sebeple, <span class="math inline">\(p-q\)</span> çarpanını çekip çıkartıyoruz, ve</p>
<p><span class="math display">\[ p + q = \mu, \quad pq = -\mu \]</span></p>
<p>elde ediyoruz. Ve biraz daha uğraşınca</p>
<p><span class="math display">\[ p = \frac{\mu + \sqrt{\mu^2 + 4\mu}}{2}\]</span></p>
<p>çıkıyor. Ve</p>
<p><span class="math display">\[ q = \frac{\mu - \sqrt{\mu^2 + 4\mu}}{2}\]</span></p>
<p>Daha önce söylemiştik ki yapmak istediğimiz <span class="math inline">\(p\)</span>'nin dalı üzerinde ilerlemek istiyoruz ve tekrar normalizasiyon yapmak. Bunu yapmak için orijini <span class="math inline">\(p\)</span>'ye kaydıralım çünkü demiştik ki diğer haritamızın <span class="math inline">\(x=0\)</span> yakınında bir çatallaşması vardı. Burada da <span class="math inline">\(x=0\)</span> yakınında çatallaşma görmek istiyoruz, o zaman orjini <span class="math inline">\(p\)</span>'ye kaydırmamız lazım, o zaman <span class="math inline">\(f^2\)</span>'nin yerel dinamiklerine bakmamız lazım.</p>
<p>Bunu nasıl yapacağız? Hatırlarsak biraz önceki <span class="math inline">\(f\)</span> suna eşit, <span class="math inline">\(f(x) = -(1+\mu)x+x^2\)</span>. Bu secime gore, dedi ki <span class="math inline">\(p\)</span>, ki tanim itibariyle <span class="math inline">\(f\)</span> için bir 2-periyot noktası, <span class="math inline">\(f^2\)</span> için bir sabit noktadır. Şimdi o sabit nokta etrafında denklemi açalım, ve (4) haritasına benzer bir hale getirmeye çabalayalım.</p>
<p><span class="math display">\[ p + \eta_{n+1} = f^2(p+\eta_n) \]</span></p>
<p>Yani eşitliğin sağ tarafında <span class="math inline">\(p\)</span>'den biraz sapınca, ve ikinci döngüye gidince, <span class="math inline">\(p\)</span>'den biraz sapan başka bir şey elde ediyorum (eşitliğin sol tarafı). Şimdi tüm bunları <span class="math inline">\(\eta\)</span>'nin güçleri / dereceleri üzerinden açalım. Elde edeceğimiz,</p>
<p><span class="math display">\[ \eta_{n+1} = (1-4\mu-\mu^2)\eta_n + C \eta_n^2 + ... 
\qquad (7)\]</span></p>
<p>Noktalı yerlerde <span class="math inline">\(\eta\)</span>'nin yüksek (küpsel ve daha üstü) dereceli terimleri var, onları atladık. <span class="math inline">\(C\)</span> büyük bir sabit, ve suna eşit,</p>
<p><span class="math display">\[ C = 4\mu + \mu^2 + -3\sqrt{\mu^2+4\mu} 
\qquad (8)\]</span></p>
<p><span class="math inline">\(\eta\)</span> denklemi bu değişkenin <span class="math inline">\(p\)</span>'ye yakınken nasıl evrildiğini gösteriyor. Umarım farketmişsinizdir, bu denklem efsanevi harita (4)'e çok benziyor. Bir lineer terim var, bu terim <span class="math inline">\(1+\mu\)</span> idi şimdi daha arap saçı haline geldi. Bir <span class="math inline">\(\eta^2\)</span> var o da <span class="math inline">\(x^2\)</span>'in karşılığı.</p>
<p>Eğer incir ağacını tekrar düşünürsek ilk dallanma oluyor, sonra dallarda bir daha dallanma oluyor, bu resim aynen üstteki formül için de geçerli olurdu, tek fark tekrar normalizasyon olması. Bu düşünceyi takip ederek diyorum ki <span class="math inline">\(C\)</span>'yi tekrar ölçekleme faktörü olarak kullanalım. Çünkü elimizdeki tamı tamına <span class="math inline">\(x\)</span> haritası gibi değil, orada <span class="math inline">\(x_n^2\)</span>'nin katsayısı 1, ama biraz önceki denklemde <span class="math inline">\(\eta_n^2\)</span>'nin katsayısı <span class="math inline">\(C\)</span>. Bu <span class="math inline">\(C\)</span>'den kurtulmak istiyoruz, bunu <span class="math inline">\(C\)</span>'yi tekrar ölçekleme parametresi olarak kullanarak yapabiliriz, <span class="math inline">\(C\)</span> üzerinden <span class="math inline">\(\eta\)</span> haritasını (4)'e benzetmeye çalışacağız. Tabii bunu yaparken yeni bir <span class="math inline">\(\mu\)</span>'ya da ihtiyacımız var. Tekrar normalizasyon için <span class="math inline">\(x\)</span> yönünde her şeyi ufaltmamız lazım, sonra parametreleri ilerletmek için incir ağacında sağa doğru adım atmamız lazım, <span class="math inline">\(\mu\)</span> bizim için bunu yapıyor. Bu yeni <span class="math inline">\(\mu\)</span>'nun değişikliğini vurgulamak için ona <span class="math inline">\(\tilde{\mu}\)</span> diyeceğim. Dalgalı şapka yeni, ilerletilmiş anlamında olsun. Tekrar ölçekleme,</p>
<p><span class="math display">\[ \tilde{x_n} = C \tilde{\eta}  \]</span></p>
<p>Şimdi <span class="math inline">\(\eta\)</span> denklemi (7)'ye göz atalım ve bu ölçekleme seçiminin niye iyi bir seçim olduğunu görelim. O denklemi <span class="math inline">\(C\)</span> ile çarparsam ne olur? Solda <span class="math inline">\(C \eta\)</span> sağda <span class="math inline">\(C \eta\)</span>, ve <span class="math inline">\(C^2 \eta^2\)</span>. O zaman <span class="math inline">\(C \eta\)</span> doğal bir seçim, herşeyin temiz çıkmasını sağlayacak.</p>
<p>Devam edelim, üstteki değişken değişimi sonrasında,</p>
<p><span class="math display">\[ \tilde{x}_{n+1}  -(1+\tilde{\mu})\tilde{x}_n + \tilde{x}_n^2 + ... \]</span></p>
<p>elde ederiz. Şu <span class="math inline">\(1+\tilde{\mu}\)</span> kısmı nedir? Bu terim (7)'deki <span class="math inline">\(\eta\)</span>'nin katsayısına tekabül ediyor. Değil mi? Çünkü formülü (7)'e benzetmeye uğraşıyorum, yapmaya çalıştığımız bu, tek değişiklik şapkalı değişkenler. Tam detayıyla vermek gerekirse <span class="math inline">\(-(1+\tilde{\mu}) = 1-4\mu - \mu^2\)</span>. Bunu temizlersem,</p>
<p><span class="math display">\[ \tilde{\mu} = \mu^2 + 4\mu - 2\]</span></p>
<p>Böylece yeni <span class="math inline">\(\mu\)</span> ve eski <span class="math inline">\(\mu\)</span> arasındaki bağlantıyı bulmuş oluyorum. Bu büyüklük bana parametremi incir ağacında ne kadar kaydırmam gerektiğini söylüyor öyle ki bir sonraki tekabül eden periyot katlanmanın olacağı ana yakın bir yere geleyim. <span class="math inline">\(C\)</span> <span class="math inline">\(x\)</span> yönündeki ölçekleme. Daha önce <span class="math inline">\(\alpha\)</span> parametresinin de <span class="math inline">\(x\)</span> yönünde ölçekleme yaptığını görmüştük değil mi? İşte bu <span class="math inline">\(C\)</span>'nin mevkidaşı oluyor. Üstteki <span class="math inline">\(\tilde{\mu}\)</span> denklemi bizi incir ağacında sağa doğru, kaosun başlangıcına doğru götüren şey, yani ilk periyot katlamasından ikincisine doğru gidiyorum, ama biz aslında oraya gitmek istemiyoruz, biz tam kaos çıkarken neler olur, onu görmek istiyoruz, yani noktalı çizgide olanlarla.</p>
<div class="figure">
<img src="22_12.png" />

</div>
<p>Birazdan ne yapacağımı tahmin edeceksiniz herhalde, üstteki formülü bir özyineli harita olarak gör. Eski <span class="math inline">\(\mu\)</span>'m vardı (eşitliğin sağ tarafı), işlem sonucu yeni bir <span class="math inline">\(\mu\)</span> elde ettim (eşitliğin sol tarafı). Ve bunu ardı ardına işletebilirim. Bu beni sürekli ileri gönderecek, ta ki kaosun başlangıcına gelinceye kadar. Tabii tam kaosun çıkacağı noktada da bir lineerizasyon yapmam lazım, ki bu da bana <span class="math inline">\(\delta\)</span>'yi verecek. Seyredin şimdi. Üstteki formülün sabit noktası nedir? Yani <span class="math inline">\(\mu&gt;0\)</span> olduğu durumda (incir ağacında hep ileri gidiyoruz) <span class="math inline">\(\tilde{\mu} = \mu\)</span> olduğu yer neresidir? Bu</p>
<p><span class="math display">\[ \mu_\infty = \mu_\infty^2 + 4 \mu_\infty - 2\]</span></p>
<p>Bunu karesel formülü kullanarak çözersem</p>
<p><span class="math display">\[ \mu_\infty = \frac{1}{2} \left( -3 + \sqrt{17} \right)\]</span></p>
<p>Bu bir sayı. Bu sayıyı hesaplayalım şimdi, ilginç bir sayı bu, belki tanıdık gelecektir bazılarınıza.</p>
<p><span class="math display">\[  \approx 0.56.. \]</span></p>
<p>Bu sayının ilginç tarafı nedir? Bu hesaba nasıl başladığımızı düşünelim. Dedik ki &quot;ilk periyot katlanmasına yakın olduğumuzu farz edelim''. Bunun nerede olduğunu hatırlıyor muyuz? <span class="math inline">\(r=3\)</span> noktasında.</p>
<div class="figure">
<img src="22_13.png" />

</div>
<p>Üstte görülüyor. Şimdi diyoruz ki buradan belli bir mesafede ileri gitmemiz lazım, 0.56 kadar, ki kaos başlangıcına gelebilelim, ve hakikaten de bu doğru bir adım olurdu çünkü bizi 3.569.. noktasına getirirdi, ki bu sayı hakikaten kaosun başlangıcını belirleyen sayı. İşte biz tam da bu sayıyı analitik olarak kestirerek hesaplamış olduk.</p>
<p>Ama daha fazlası da var. Şimdi Üstteki formülü / haritayı <span class="math inline">\(\mu_\infty\)</span> etrafında lineerize edelim. Üstteki harita için <span class="math inline">\(\mu_\infty\)</span>'in stabilitesini kontrol edelim. Tekrar normalizasyon <span class="math inline">\(\mu\)</span>-döngüsü</p>
<p><span class="math display">\[ \mu_{k+1}=\mu_k^2 + 4\mu_k - 2 = f(\mu_k)\]</span></p>
<p>Bu arada kitabıma bakarsanız orada farklı bir indişleme yaklaşımı kullandığımı göreceksiniz. Kitapta <span class="math inline">\(\mu_{k+1}\)</span> yerine <span class="math inline">\(\mu_{k-1}\)</span> kullandım mesela, bunun sebebi kitapta o fonksiyon uzayı resmine girmedim, ve eyer noktasında gayrı-stabil bir özdeğer olması kafa karıştırıcı olacaktı. İndişlerle o sebeple oynadım biraz ki bu durum ortaya çıkmasın. Fakat biraz önce kullandığım yöntem olması gereken.</p>
<p>Neyse eğer üstteki özyineli haritam ise o zaman sabit noktadaki özdeğer, ki bu bizim <span class="math inline">\(\delta\)</span> yaklaşık hesabımız olacak, üstteki formülün türevi üzerinden hesaplanabilir. Biraz önce <span class="math inline">\(f(\mu_k)\)</span>'yi gösterdik, şimdi istediğim <span class="math inline">\(f&#39;(\mu_\infty)\)</span>. Bu türevi hesaplayınca</p>
<p><span class="math display">\[ 2\mu + 4 |_{\mu = \mu_\infty} \]</span></p>
<p><span class="math inline">\(\mu\)</span> değerini yerine sokunca özdeğer <span class="math inline">\(1 + \sqrt{17}\)</span> çıkıyor, ki o da aşağı yukarı 5.12 olur, ve <span class="math inline">\(\delta = 4.669\)</span> olur. Bu gerçek değerden 0.5 civarı uzakta, yani doğru cevabın yüzde 10 yakınında.</p>
<p>Son nokta, peki <span class="math inline">\(C\)</span> ne olacak? <span class="math inline">\(C\)</span> daha önceki <span class="math inline">\(\alpha\)</span>'nin karşılığıdır demiştik. <span class="math inline">\(C\)</span> için yukarıda (8)'de kalabalık bir formülümüz var. O formüle biraz önce bulduğum <span class="math inline">\(\mu_\infty\)</span>'yi sokarsam, elde ettiğimiz,</p>
<p><span class="math display">\[
C = \frac{1 + \sqrt{17}}{2} - 3 \left[ \frac{1 + \sqrt{17}}{2}  \right]^{1/2}
\approx -2.24
\]</span></p>
<p>Daha önce söylemiştik ki gerçek <span class="math inline">\(\alpha\)</span> aşağı yukarı -2.5, ya da -2.5029. Her neyse ama <span class="math inline">\(x\)</span> yönündeki tekrar ölçeklemeyi bu ufak teorinin verdiği ile karşılaştırınca oldukca yakın bir sonuç elde ediyoruz, yine yüzde 10 civarı.</p>
<p>Umarım bu kaba hesap sizi aşırı soyut, anlamsız gibi gözüken şeylerin gerçekten çok anlamlı şeyler olduğu hakkında ikna etmiştir. Bu fonksiyonları hakikaten kendilerine tekrar normalize edebilirsiniz, ve bu tür argümanı takip ederek periyot katlanması hakkında pek çok anlayış geliştirmeniz mümkündür.</p>
<p>Tekrar normalizasyon konusunun sonuna geldik. Bir sonraki derste fraktalları işleyeceğiz.</p>
</body>
</html>
