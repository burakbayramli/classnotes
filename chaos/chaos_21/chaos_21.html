<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-21">Ders 21</h1>
<p>Şimdiye kadar lojistik haritadan bahsettik, pürüzsüz bir fonksiyon ve tek maksimumu vardı. Böyle bir fonksiyonu özyineli şekilde çağırınca stabil bir sabit noktadan stabil periyot 2 durumuna, oradan periyot 4'e geçişler oluyor, periyotlar katlana katlana gidiyor. Ve bu periyot katlanmaları parametreyi değiştirdikçe daha hızlı olmaya başlıyor, ve bir kritik parametre değerinden sonra kaos başlıyor. O noktadan sonra periyotluk ve kaosun içiçe olduğu pencereler görüyoruz, bir biri bir ötekinin olma durumu daha doğrusu... Şimdi bu olanların, kaosa varan periyot katlayan geçişlerin evrensel özünü kavramaya uğraşacağız. Tekrar normalizasyon analizinin bu anlayışı bize sağlamasını bekliyoruz.</p>
<p>Bir önceki derste Feigenbaum'un bulduğu iki sabitten bahsetmiştim. Bunlardan biri 4.6 civarında olan parametre eksenindeki ölçeklemeyi kontrol eden <span class="math inline">\(\delta\)</span>, diğeri -2.5 civarındaki dikey yönde tırmık çatallaşmasının bir tür genişliğini kontrol eden <span class="math inline">\(\alpha\)</span> parametresi. Bu iki parametrenin nereden geldiğini anlamaya çalışacağız, ayrıca daha derin soru olan niye bu parametrelerin evrensel olduğunu anlamaya çalışacağız. Niye aynı niteliksel şekle sahip olan haritalar aynı niceliksel rakamlara bağlı? Niceliksel bir şey niteliksel bir şeyden nasıl doğabiliyor?</p>
<p>İlk önce süperstabil sabit nokta ve çevrimlerinin ne olduğunu tanımlamamız lazım, çünkü Feigenbaum analizini bu kavramları kullanarak yapmış. Bu arada hatırlarsak bir haritayı <span class="math inline">\(x_{n+1} = f(x_n)\)</span> üzerinden tanımlıyorduk, ve <span class="math inline">\(x^\ast\)</span> sabit noktası <span class="math inline">\(f(x^\ast) = x^\ast\)</span> olan yer idi. Lineer stabilite analizi ile sapmalara bakmıştık, <span class="math inline">\(x_n = x^\ast + \eta_n\)</span> tanımlamıştık, ki <span class="math inline">\(\eta_n\)</span> çok küçük bir sayıdır, ve görmüştük ki <span class="math inline">\(\eta_n\)</span> belli bir formüle sahip / formülü takip ediyor. O sırada lineerizasyona bakıyorduk, yani <span class="math inline">\(\eta_{n+1} = f&#39;(x^\ast) \eta_n + ...\)</span>, noktalı yerde yüksek dereceli terimler olacak.. Ve buradan eğer <span class="math inline">\(|f&#39;(x^\ast)| &lt; 1\)</span> ise <span class="math inline">\(x^\ast\)</span>'in lineer olarak stabil olacağına sonucuna varmıştık. Bu durumda sapmalar üstel hızda çürüyorlardı. Lineer stabilite için kriterimiz buydu.</p>
<p>Fakat stabilitenin olması daha iyi bir şart <span class="math inline">\(|f&#39;(x^\ast)|\)</span> sadece 1'den küçük olması değil, sıfıra eşit olmasıdır. Süperstabilite ile demek istediğimiz budur. Süperstabilite ile söylenmek istenen ise <span class="math inline">\(x^\ast\)</span>'e yakınsama üstelden bile daha hızlı. Ama bu nasıl oluyor, üstelden hızlı yakınsama nasıl oluyor? <span class="math inline">\(\eta_{n+1} = f&#39;(x^\ast) \eta_n + ...\)</span> ifadesine tekrar bakarsak, eğer <span class="math inline">\(f&#39;(x^\ast)\)</span> sıfır ise formüldeki <span class="math inline">\(f&#39;(x^\ast) \eta_n\)</span> terimi yokolur. O zaman neler olduğunu anlamak için noktalı kısımdaki yüksek dereceli terimlerin ne yaptığını anlamamız lazım. Taylor formülünü kullanalım,</p>
<p><span class="math display">\[ \eta_{n+1} =\frac{1}{2!} f&#39;&#39;(x^\ast)\eta_n^2 + ... \]</span></p>
<p>Direk <span class="math inline">\(f&#39;&#39;\)</span>'a atlandı çünkü ana formüldeki yokolan terim yüzünden. Üstteki noktalı yerde <span class="math inline">\(\eta\)</span>'nin küpsel ve daha yüksek katları olacak.</p>
<p>Üstteki ifadede bir sonraki <span class="math inline">\(\eta\)</span>'nin bir önceki <span class="math inline">\(\eta\)</span>'nin karesine oranlı olduğunu görüyoruz. Bu çok, çok hızlı yakınsamaya sebep olur. Bu tür bir yakınsamayı daha önce irdelememiş olanlarınız için zihinde canlandırma yapabilmek için şöyle açıklayayım: formüldeki sabitleri vs. yok sayalım, sadece <span class="math inline">\(\eta_{n+1} = \eta_n^2\)</span> ne yapar onu anlamaya uğraşalım. Bir sayıdan başlayalım, mesela <span class="math inline">\(\eta_1 = 10^{-1}\)</span>. Bir hesap sonrası <span class="math inline">\(\eta_2 = 10^{-2}\)</span> olur, 10 katı bir çarpım alınmış oldu, yani orijine doğru gidiyoruz <span class="math inline">\(10^{-1} = 1/10\)</span>, <span class="math inline">\(10^{-2}=1/100\)</span> ve şimdi 10 kat daha yakınız. Ama şimdi <span class="math inline">\(\eta_3\)</span> ne olur ona bakalım, <span class="math inline">\(\eta_3 = 10^{-4}\)</span>, yani 10 değil 100 kat daha yakınız. <span class="math inline">\(\eta_4 = 10^{-8}\)</span>, 10 bin kat daha yakınız. Gördüğümüz gibi müthiş hızlı bir şekilde orijine gidiyoruz. Uzun vadede sonuç sıfır olacak tabii. Bu tür bir yakınsamaya lineer olana kıyasla &quot;karesel yakınsama (quadratic convergence)'' ismi de veriliyor. Süper hızlı, neyse, süperstabil bir sabit noktanın yakınında bu tür şeyler olur.</p>
<p>Eğer sayısal metotlar (numerical methods) dersi aldıysanız bu derste Newton'un Yöntemi, ya da Newton/Rapson Yöntemi diye bir metot öğretildiğini görebilirdiniz, bu metotla bir denklem sayısal olarak çözülür, ve herkes Newton'un Yöntemi'nin çok hızlı işlediğini bilir çünkü bu yöntem aranan çözümü Newton yinelemesi / aramasının bulacağı bir süperstabil sabit noktaya çevirir. Metotu görenler bir geriye bakıp düşünürse metotun bu söylediğimi yaptığını anlayacaklardır.</p>
<p>Eğer örümcek ağı diyagramı bazında düşünürsek, sabit noktaları fonksiyon grafiğinin 45 derece yatay köşegeni kestiği yerde ortaya çıktığını biliyoruz. Eğer bu kesişimin olduğu yerde grafiğin eğimi sıfır ise</p>
<div class="figure">
<img src="21_01.png" />

</div>
<p>bu bir süperstabil sabit nokta olurdu çünkü orada <span class="math inline">\(f&#39;\)</span> sıfır, bir maksimum var, ayrıca <span class="math inline">\(f(x^\ast)=x^\ast\)</span> sabit nokta olduğu için. Yani bir kritik nokta, maksimum ya da minimum, eğer köşegende geçiyorsa, orada süperstabillik var demektir. Kesişme noktasına <span class="math inline">\(x_m\)</span> diyelim.</p>
<p>Peki ya çevrimler? Süperstabil bir p-çevrimi nerede ortaya çıkar? <span class="math inline">\(x_m\)</span> noktasının <span class="math inline">\(f\)</span>'nin <span class="math inline">\(p\)</span>'inci özyineliminin sabit noktası olduğu yerde ortaya çıkar. Bir p-çevriminin <span class="math inline">\(f^p\)</span>'nin sabit noktası olduğunu söylemiştik. Bu prensibi ta Lorenz haritalarından bahsettiğimiz zamandan biliyoruz. Ya da <span class="math inline">\(x_m\)</span> p-çevrimine dahil olan noktalardan biri. Bir örnek süperstabil bir 2-çevrimi olabilir, örümcek ağı diyagramı alttaki gibi olabilir,</p>
<div class="figure">
<img src="21_02.png" />

</div>
<p>2-çevrimdeki noktalardan biri maksimum noktası, diğeri başka bir yerde, ve onların arasında gidip geliniyor. Her periyotta süperstabil çevrimler olabilir bu arada. Rahat çalışılabilen şeyler onlar, çünkü onları sayısal olarak hızlı bir şekilde bulmak mümkün. Herhalde Feigenbaum'un onları tercih etmesinin sebeplerinden biri bu sayısal hesap rahatlığı idi. Mesela periyot katlanmasının tam nerede olduğuna bakmadı, bu bölgelerde yakınsama yavaş olacaktı. Süperstabilite yakınsamanın hızlı olduğu yerler.</p>
<p>Şimdi Feigenbaum'un diyagramına tekrar bakarsak, bazıları bu diyagrama incir ağaçı (fig tree) diagramı diyor, ki bu yörünge diyagramının kaosa girilmeden önceki bölümü. Göstermek istediğim <span class="math inline">\(r\)</span>'nin süperstabil değerlerinin bu resmin neresinde olduğunu göstermek. Onları bulmak için haritanın maksimumunun nerede olduğuna bakmak lazım.</p>
<p>Bu çizgi her periyotta dallardan birini mutlaka keser. Çünkü, daha önce dediğimiz gibi, her periyotta bir süperstabillik var. Devam edelim, <span class="math inline">\(x_m\)</span> çizgisinin haritayı ilk kestiği yere <span class="math inline">\(R_0\)</span> diyoruz. Terminoloji şöyleydi, <span class="math inline">\(r_n\)</span>, stabil <span class="math inline">\(2^n\)</span> çevrim doğuyor, <span class="math inline">\(R_n\)</span> <span class="math inline">\(2^n\)</span> çevrim süperstabil. Yani büyük harfle <span class="math inline">\(R_n\)</span> bir süperstabil sabit nokta var demek.</p>
<p>Soru</p>
<p>Herhangi bir periyot büyüklüğü için süperstabilliğin olduğu tek bir <span class="math inline">\(r\)</span> noktası var değil mi?</p>
<p>Cevap</p>
<p>Bu kaosun başladığı ana kadar doğru. Bu noktadan sonra aynı periyotun farklı pencereleri olabiliyor. Mesela birden fazla 4-periyot penceresi olabiliyor, ya da 6-periyot, vs. Ama herhangi bir pencere için, evet, orada sadece bir süperstabil nokta var. Niye? Resimde niye olduğu görülüyor belki. Bir çevrimin hayatını düşünelim, <span class="math inline">\(f&#39;=1\)</span> olduğu zaman, çoğunlukla teğet bir çatallaşmayla, doğuyor, biz <span class="math inline">\(r\)</span>'yi değiştirdikçe hayatına bir süre devam ediyor, bir yerde <span class="math inline">\(f&#39;=0\)</span> oluyor, ve &quot;stabil'' hayatının sonunda, periyot katlandığında, <span class="math inline">\(f&#39;=-1\)</span> olacaktır. Yani hayat özdeğer 1'de başlıyor, periyot katlanması -1'de oluyor, ve arada bir yerlerde özdeğerin 0 oluyor, orada genç zinde olunduğu yer, orada süper stabiliz, sizin gibi [hoca öğrencileri gösteriyor], ben -1'e doğru gidiyorum [sınıf gülüyor]. Diyagrama tekrar bakarsak, <span class="math inline">\(r_0\)</span>'da doğum (bu nokta gerçi teğet çatallaşmada doğmuyor ama neyse), <span class="math inline">\(R_0\)</span>'da süperstabil oluyor, <span class="math inline">\(r_1\)</span>'da periyot katlanması.. Katlanma noktasından sağa doğru bir gayrı-stabil dal da var aslında ama onu göstermedik.</p>
<p>Benzer şekilde <span class="math inline">\(R_1\)</span> olarak gösterdiğim yerde süperstabil bir 1-çevrim var, sonra periyot 4'un ortaya çıktığı yer, oraya <span class="math inline">\(r_2\)</span> dedik, ve <span class="math inline">\(r_2\)</span>, vs. Göstermek istediğim büyük <span class="math inline">\(R\)</span>'ler küçük <span class="math inline">\(r\)</span>'lerin arasında / ortasında.</p>
<p>Soru</p>
<p>Maksimum noktasının p-çevrimdeki noktalardan biri olması onu otomatik olarak süperstsabil yapar mı?</p>
<p>Cevap</p>
<p>Evet. Niye? Bir 2-çevrim üzerinde göstereyim, ki bu argüman tüm çevrimlere genelleştirilebilir. Diyelim ki 2-çevrime ait olan bir <span class="math inline">\(x\)</span> noktam var. O zaman <span class="math inline">\(f^2(x) = x\)</span> olacaktır, çünkü <span class="math inline">\(x\)</span> periyot 2 noktası yani <span class="math inline">\(f^2\)</span>'nin stabil noktası. Şimdi sorabiliriz, <span class="math inline">\(x\)</span> <span class="math inline">\(f^2\)</span>'nin bir süperstabil noktası mı? Bunu kontrol etmek için türeve bakmak lazım.</p>
<p><span class="math display">\[ (f^2)&#39; = \frac{d}{\mathrm{d} x} (f(f(x))) = f&#39;(f(x))f&#39;(x)  \]</span></p>
<p>Süperstabillik şartı <span class="math inline">\((f^2)&#39;\)</span> sıfır olmalı, ki bu <span class="math inline">\(f&#39;(f(x))f&#39;(x)=0\)</span> demektir, bunun olması için de çarpanlardan birinin sıfır olması lazım, ya <span class="math inline">\(f&#39;(f(x))\)</span> ya da <span class="math inline">\(f&#39;(x)\)</span>, yani maksimum bu carpanlardan birini ya da otekini sifir yapacak olan <span class="math inline">\(x\)</span>. Bu durumda sifir olmakla maksimum ayni sey cunku tek tepeli fonksiyonlari inceliyoruz, o sebeple maksimum 2-cevrimlilige sahip olmali.</p>
<p>Daha önce dedik ki <span class="math inline">\(R_n\)</span>'ler <span class="math inline">\(r_n\)</span>'lerin arasında, yani <span class="math inline">\(r_n\)</span> ve <span class="math inline">\(r_{n+1}\)</span> arasında. Bazılarımız merak edebilir ki grafiktek soldan sağa giderken, kaosa yaklaşır ve periyot katlanmaları sürekli, daha hızlı, daha hızlı artarken <span class="math inline">\(R_n\)</span>'ler nasıl oluyorda <span class="math inline">\(r_n\)</span>'ler arasına düşecek şekilde aynı ölçeklenme kuralını takip ediyor? Dedik ki <span class="math inline">\(r_n\)</span>'ler Feigenbaum'un oranına uygun şekilde yakınsıyor. Öğreniyoruz ki <span class="math inline">\(R_n\)</span>'ler de bu şekilde davranıyor - bu pek şaşırtıcı değil herhalde - yani ardı ardına gelen <span class="math inline">\(R_n\)</span>'ler arasındaki boşlukların büyüklüğü de geometrik hızda küçülüyor, ve sonuşurda (yani kaosa yaklaşıldığı durumda, <span class="math inline">\(n \to \infty\)</span>), <span class="math inline">\(\delta \approx 4.669..\)</span> oluyor.</p>
<p>Tekrar normalizasyon fikrinin temeli şudur: üstteki inciri ağacı resmi farklı ölçeklerde kendine benziyor (self-similar). Fraktallardan kabaca bahsetmiştik, tam olarak ne olduklarını matematiksel olarak tanımlamamıştık ama şu şekilde tarif edebiliriz;</p>
<div class="figure">
<img src="21_03.png" />

</div>
<p>Diyelim ki üstteki grafikteki durum var, ve <span class="math inline">\(R_0\)</span> noktasındaki bir karıncayız. Bir gidişat var ve biraz daha ileri bakınca karınca bir ikiye ayrılma durumu görüyor. Şimdi o ayrılan dalların birinde <span class="math inline">\(R_1\)</span> noktasında bir diğer karınca olsun, bu karınca da ileri bakınca benzer bir ayrılma görecek. <span class="math inline">\(R_0\)</span> ve <span class="math inline">\(R_1\)</span>'den görülenler çok farklı değil, ama bir bakıma ikinci olay daha ufalmış, daha ufak ölçekte oluyor. Yani görüyoruz, birinci dallar daha büyük, ikinciler daha küçük. Daha net olarak belirtmek gerekirse, <span class="math inline">\(R_0\)</span> ve <span class="math inline">\(R_1\)</span> benzer, ve onları karşılaştırmak mümkün, bunun için bir noktayı diğerine doğru <em>tekrar normalize</em> edebiliriz, yani birinin ölçeğini ayarlayarak öteki ile karşılaştırılabilir hale getirebiliriz. Bunu daha aciklamaya ugrasayim.</p>
<p><span class="math inline">\(f(x,R_0)\)</span> grafiğini çizelim ve onu başka bir grafik ile birazdan karşılaştıracağız. <span class="math inline">\(R_0\)</span>'da bir süperstabil sabit nokta var demiştik, <span class="math inline">\(R_0\)</span>'in tanımı buydu.</p>
<div class="figure">
<img src="21_04.png" />

</div>
<p>Köşegen çizgi maksimum noktadan geçiyor. Bu grafikte köşegeni kapsayacak şekilde bir kare çizmek faydalı, üstte görülüyor.</p>
<p>Bu grafiği <span class="math inline">\(R_1\)</span> için olan grafikle karşılaştıralım. Bu grafikler birbirine benzemelidir, bir farklılık haricinde. Bu farklılık nedir? <span class="math inline">\(R_0\)</span> süperstabil bir sabit nokta idi. <span class="math inline">\(R_1\)</span> ise periyot 2 özelliğinde bir süperstabil sabit nokta (2 çevrimde süper stabil bir nokta). O zaman uygun karşılaştırma stili nedir? Eğer <span class="math inline">\(R_0\)</span>'da <span class="math inline">\(f\)</span>'yi karşılaştırmak istiyorsam <span class="math inline">\(R_1\)</span>'de onu ne ile karşılaştırmalıyım? <span class="math inline">\(f\)</span>'mi ... ? Yoksa <span class="math inline">\(f^2\)</span> mi? Bu daha iyi olur değil mi? Çünkü iki üstteki grafikte sağ üstte görüldüğü gibi bir 2-çevrim var orada, eğer <span class="math inline">\(f^2\)</span>'ye bakarsam <span class="math inline">\(R_1\)</span>'in <span class="math inline">\(f\)</span>'yi kestiği nokta bir süperstabil sabit noktadır, <span class="math inline">\(f^2\)</span> için tabii. O zaman karşılaştırma yapılacak şey <span class="math inline">\(f\)</span> değil <span class="math inline">\(f^2\)</span>, daha doğrusu <span class="math inline">\(f^2(x,R_1)\)</span>. Burada anahtar nokta <span class="math inline">\(x_m\)</span>'in her iki harita için de süperstabil bir sabit nokta olması.</p>
<p>Şimdi <span class="math inline">\(f^2(x,R_1)\)</span> grafikleyelim. Hatırlarsak bu fonksiyonun iki tepeli bir şekli vardı, ve maksimum noktası 2-çevrimdeki noktalardan biriydi, bunun anlamı şudur, bu grafikte de köşegeni çizince o köşegen aynı şekilde <span class="math inline">\(x_m\)</span>'den geçmeli.</p>
<div class="figure">
<img src="21_05.png" />

</div>
<p>Bu grafikte sağdaki grafiğin küçük kutunun sağ üst noktası soldaki grafiğin orijindeki noktasına tekabül eder, ve sağdaki küçük kare soldaki büyük kareye tekabül eder. Ve eğer sadece bu iki kutunun içinde olanlara bakarsak, mesela küçük kutu içindeki eğriye bakalım, görüntüyü büyütelim,</p>
<div class="figure">
<img src="21_06.png" />

</div>
<p>göreceğimiz eğri bize üstteki sol grafikteki eğriyi çağrıştırmalı, sadece ters halde ve daha küçük tabii. Yani <span class="math inline">\(f^2(x,R_1)\)</span> ile <span class="math inline">\(f(x,R_0)\)</span> aynı yerel dinamiklere sahip sadece daha küçültülmüş ve ters çevrilmiş halde. Burada aynı yerel dinamiklere sahip derken mesela her iki kutu içindeki bölgelerde örümcek ağı diyagramı çizsen aynı şekilde davranacaklarını görürdüm. Bir sonraki fikre ilham veren sezgisel anlayış bu.</p>
<p>Bu arada üstte anlattığımız gayet gevşek, hafif belirsiz bir fikrin bir hesabın temeli olabileceği inanılmaz geliyor, çünkü bir anlamda çocukça bir gözlem gibi sanki, fakat mesela Güney Amerika kıtasının doğu tarafının Afrika kıtasının batı tarafına uyduğu gözlemi de böyle bir çocukça bir gözlemdi, fakat bu gözlemin çok önemli olduğu ortaya çıktı, çünkü bu gözlem kıtaların tek kitadan geldiği, bazılarının diğerlerinden ayrılarak parçaların başka yerlere sürüklendiği (continential drift) teorisine önemli bir destek sağladı. O zaman da bazıları dedi ki &quot;olur mu yahu, şaka gibi bir şey'', vs. Fakat o küçük kutudaki ölçeklenmiş ters duran eğri hakikaten o büyük olanla aynı. Periyot katlanmaları ardından gelen kaosun başlangıcını anlamaktaki çok derin bir gözlem bu.</p>
<p>Şimdi resimler yerine cebirsel olarak süreci tarif edelim, küçülme ve terse dönme ile ne demek istediğimi daha net şekilde anlatayım. Resme bakarsak herşey maksimum <span class="math inline">\(x_m\)</span> etrafında şekilleniyor, bu biraz rahatımızı bozan bir şey, maksimum alıp orijine kaydırırsam isim daha rahatlaşabilir, cebir daha temiz hale gelir. Esas ilgilendiğimiz aslında köşegendeki kutunun sağ üstündeki nokta, onu hem yatay hem de dikey eksenlerde kaydırak istiyoruz. Bu arada dikey eksen <span class="math inline">\(y\)</span> tam <span class="math inline">\(y\)</span> değil, o sadece bir sonraki <span class="math inline">\(x\)</span>, o sebeple <span class="math inline">\(x_m\)</span>'i çıkartınca onu hem şu andaki <span class="math inline">\(x\)</span> hem de gelecekteki <span class="math inline">\(x\)</span>'ten çıkarmamız gerekiyor. Yani <span class="math inline">\(x_m\)</span>'i <span class="math inline">\(x\)</span> ve <span class="math inline">\(f\)</span>'den çıkartıyoruz. Önce <span class="math inline">\(x_m\)</span> sonra <span class="math inline">\(f\)</span> hesabı, ardından <span class="math inline">\(r\)</span> çıkartımı. Bu iki çıkartmayı yapınca alt sağdaki resmi elde ederiz,</p>
<div class="figure">
<img src="21_07.png" />

</div>
<p>Şimdi üstteki sağdaki grafiği <span class="math inline">\(\alpha\)</span> diyeceğimiz bir tek sayı ile ölçekliyoruz, <span class="math inline">\(\alpha \approx -2.5\)</span>. Bu bize baştaki (üst soldaki) resmin aynısını veriyor.</p>
<div class="figure">
<img src="21_08.png" />

</div>
<p>Bunu formüllere çevirelim şimdi. Resme göre</p>
<p><span class="math display">\[ f(x, R_0) \approx \alpha f^2(\frac{x}{\alpha}, R_1) 
\qquad (2)\]</span></p>
<p>Yani <span class="math inline">\(\alpha\)</span>'lar hem yatay hem dikey ölçeklenmeyi hallediyorlar.</p>
<p>Formülü uyguladık, aynı şekli elde ettik. Peki üst sağdaki sonuca (resim, formül) aynı formülü bir daha uygularsak ne olur? Hala aynı şeyi elde etmem lazım değil mi? Yani,</p>
<p><span class="math display">\[  \approx \alpha^2 f^4(\frac{x}{\alpha^2}, R_2) \]</span></p>
<p>Formülü ardı ardına uygulayabiliyoruz, genel formül olarak</p>
<p><span class="math display">\[  \approx \alpha^{n} f^{2^n}(\frac{x}{\alpha^{n}}, R_n) \]</span></p>
<p>Sözel olarak &quot;N kere tekrar normalize ettiğimizi'' söylüyoruz.</p>
<p>Bu arada eğer tarif edilenlerin biraz soyutlaşmaya başladığını düşünüyorsanız, tüm bunların çok basit hesapsal karşılığının olduğunu unutmayalım. Mesela bir lojistik haritayı alıyorum, ki bu <span class="math inline">\(f\)</span>, bir karesel harita fonksiyonu, <span class="math inline">\(R_0\)</span>'in ne olduğunu biliyoruz / onu hesaplayabiliyoruz çünkü nerede süperstabillik varsa orası, <span class="math inline">\(1+\sqrt{5}\)</span> galiba [bunu ödev olarak vermiştim değil mi diyor soruyor öğrencilere, cevap evet]. Bu değerleri <span class="math inline">\(f\)</span>'ye geçiyoruz, bir sonraki değer geliyor, orada <span class="math inline">\(f^2\)</span> için aynı şekilde <span class="math inline">\(R_1\)</span> bulunur, <span class="math inline">\(\alpha\)</span> vs ile onu hesaplarız. Her iki fonksiyonun üstüste olduğunu görürüz. Öyle mistik bir işlemden bahsetmiyoruz. Hesap çizelgesinde (spreadsheet) ile bile gösterilebilir.</p>
<p>Feigenbaum'un üstteki hesabın limitine baktı, yani</p>
<p><span class="math display">\[ 
\lim_{n \to \infty}  \alpha^n f^{2^n}(\frac{x}{\alpha^{n}}, R_n) = g_0(x) 
\qquad (1)
\]</span></p>
<p>Ve bu limitin yakınsadığını gördü, yani limit mevcuttu. Yakınsama <span class="math inline">\(g_0(x)\)</span> diye tanımladığı bir nesneydi. Peki bu nesne neydi? İşte az önce gördüğümüz ters paraboldu, diğerlerinde olduğu gibi süperstabil bir sabit noktası olan bir fonksiyondu. Bu süperstabil bir sabit noktası olan evrensel bir fonksiyondu. Ama dikkat, bu durum eğer <span class="math inline">\(\alpha\)</span> doğru seçilirse ortaya çıkıyordu, yani her <span class="math inline">\(\alpha\)</span> için üstteki ardı ardına, bir sonraki noktanın özyineli hesaplanması yakınsama yaratmıyor. Spesifik olarak <span class="math inline">\(\alpha = -2.5029..\)</span> olmalı, incir ağaçı grafiğinde görülebilecek bir durum.</p>
<p>Evrensel derken limit fonksiyonunun başlangıç fonksiyonünden neredeyse tam bağımsız olmasından bahsediyorum. <span class="math inline">\(f\)</span> ile başladık, ki ona lojistik fonksiyon dedik, ama illa böyle olması gerekmiyordu. Tek hörgoçlu pürüzsüz maksimumu olan başka bir fonksiyon da olabilirdi. Mesela sinüs haritası ile başlayabilirdim, üstteki özyineli çağrıları yapabilirdim, aynı <span class="math inline">\(\alpha\)</span> ortaya çıkar, ve yine aynı limit fonksiyonu <span class="math inline">\(g_0\)</span> ortaya çıkar.</p>
<p>Bu olasılık teorisi dersi almış olanlarınıza Merkezi Limit Teorisi'ni hatırlatıyor olabilir. Bu teoride bilindiği gibi rasgele değişkenler birbiriyle ardı ardına toplanır, ve ortaya çıkan dağılıma bakılır. Eğer başlangıçtaki rasgele değişkenlerin sonlu ortalama ve varyansı var ise, ve belli bazı şartlarda ve cebirsel durumda ortaya çıkan limitteki dağılım [fonksiyonu] her zaman Gaussian [Normal] dağılımdır. Bu durum başlangıçtaki rasgele değişkenlerin dağılımı ne olursa olsun aynıdır, Bernoulli, Birörnek (Üniform), vs. Bu tür argümanın ilk örneklerinden biri MLT'dir herhalde.</p>
<p>Bu arada MLT'yi tekrar normalizasyon ile ispat etmek mümkün. İstatistikçiler, olasılık teorisyenleri çoğunlukla bu yöntemi takip etmez ama MLT üstte gördüğümü türden tekrar normalizasyon prosedürünün bir özel durumudur.</p>
<p>Soru</p>
<p><span class="math inline">\(\alpha\)</span>'yi doğru seçmekten bahsettiniz, bu seçim <span class="math inline">\(f\)</span>'den bağımsız mı yapılıyor?</p>
<p>Cevap</p>
<p>Şimdilik söyleyeceğim <span class="math inline">\(\alpha\)</span> sayısal olarak seçiliyor, ve süreci yakınsamaya götürecek şekilde seçiliyor. Sonradan <span class="math inline">\(\alpha\)</span>'yi analitik olarak ve evrensel bir fonksiyonu baz alarak hesaplayan bir formül göstereceğim; biraz sabır, herşey birbiriyle ilginç bir şekilde bağlanıyor. Şu anda <span class="math inline">\(\alpha\)</span>'nin ne olduğunu bilmiyoruz.</p>
<p>Soru</p>
<p>Bu <span class="math inline">\(\alpha\)</span> niye ilk başta bahsedilen <span class="math inline">\(\alpha\)</span> ile aynı?</p>
<p>Cevap</p>
<p>Aynı <span class="math inline">\(\alpha\)</span> tabii, doğru. Niye? Öyle olması lazım, düşünelim, özyineli şekilde çağrı yapıyoruz, <span class="math inline">\(R_n\)</span> ile kaydırıyoruz, burada yaptığımız incir ağaçında ileri doğru adım atmak. <span class="math inline">\(R_0\)</span>'da başladık, <span class="math inline">\(R_1\)</span>'e geldik, vs. Bu şekilde sağa doğru, kaosa doğru adım adım ilerliyoruz, ve ilk başta <span class="math inline">\(\alpha\)</span>'yi nasıl tanımladığımızı hatırlayalım, bu parametre dallanmayı, maksimuma yaklaştığımızda <span class="math inline">\(x\)</span> bağlamında ölçeklenmeyi kontrol ediyordu. O zaman en son yaptığımız özyinelemeye dönelim şimdi, hep maksimuma yakın yere bakıyoruz, ilk resimde tepe noktası, ikincide pencere içi alt nokta, pencere dışı sol tepe ya da sağ tepeye bakmadım. İşte incir ağaçı ölçeklemesinden bahsederken yaptığım işin aynısını yapıyorum, maksimum noktanın ve etrafının bakış açısından olanlara bakıyorum. Pencereler de zaten <span class="math inline">\(x\)</span> bağlamında ölçeklenmeyi kontrol ediyorlar.</p>
<p>Soru</p>
<p><span class="math inline">\(\alpha\)</span> köşegen çizginin eğriyi kesmesiyle ortaya çıkmıyor mu / o yer değil mi?</p>
<p>Cevap</p>
<p>Tabii doğru, çünkü bu kesişme kutunun büyüklüğünü kontrol ediyor. Evet, o şekilde bakabilirsiniz. Limite giderken işleyecek doğru bir <span class="math inline">\(\alpha\)</span> seçmek lazım.. ilk birkaç özyinelemede o kutuların büyüklüğüne bakarak <span class="math inline">\(\alpha\)</span>'nin yaklaşık büyüklüğünü tartabilirsiniz.. Evet. Sonuşurda ise arda arda gelen kutuların büyüklüğünün oranlarına bakıyoruz aslında.. Evet. Güzel gözlem.</p>
<p>Şimdi ilerleyelim. Daha işin başındayız, ısınıyoruz sadece! [Gülüyor]. Şimdiye kadar yaptığımız neydi? Süperstabil sabit nokta olarak evrensel bir fonksiyonumuz var, ama hala onun neye benzediğini bilmiyoruz, kabaca ters dönmüş bir parabola benziyor dedik, ama hikayenin tamamı daha çetrefil, çünkü o görüntü yerel bağlamda, maksimumun yakınında geçerli sadece. Eğer daha uzak noktalarda neye benzediğini bulmak istiyorsak daha derin düşünmemiz lazım. Diğer yandan şimdiye kadar süperstabil sabit noktalara sabitlendik, kafiyeli olsun diye söylemiyorum tabii, yanlış anlaşılmasın [öğrenciler gülüyor]. Ama süperstabil sabit noktalar konusunu geri bırakıp diğer nesneler hakkında konuşmaya başlamadan önce, süperstabil 2-çevrim, vs gibi, bir konuyu fark etmemiz iyi olur; [bir üstteki] geliştirdiğimiz bu resim bize evrenselliğin nereden geldiği hakkında güzel bir sezgi kazandırdı, sezgi şu soruyla alakalı: sonuç niye <span class="math inline">\(f\)</span>'den bağımsız? Neredeyse tamamen bağımsız demek daha doğru tabii, çünkü kesin bağımsızlık yok, niye böyle olduğunu birazdan göreceğiz, ama evrenselliğin nereden geldiğini şimdi daha iyi görebileceğiz.</p>
<p>Limit fonksiyon neye bağlıdır? Bu bizi cevaba götürüyor; limit fonksiyonu <span class="math inline">\(g_0(x)\)</span> evrenseldir, çünkü davranışı başlangıç maksimum <span class="math inline">\(x_m\)</span> yakınındaki fonksiyon <span class="math inline">\(f\)</span>'e bağlıdır. Niye böyle söyledim? Neler olduğunu düşünelim şimdi. Üstteki resim soldaki figure bakarsak onun maksimuna bakarak başladık (ki bu noktayı orijine tercüme etmiştik hatırlarsak), ardından bir özyineleme yaptık, ortadaki figürdeki daha ufak kutuyu elde ettik, devam ettik, hala bir önceki maksimumun olduğu noktaya odaklanıyoruz, ve <span class="math inline">\(n \to \infty\)</span> iken limiti alınca, belki (1) formülüne bakarak bunu daha iyi anlarız, <span class="math inline">\(\frac{x}{\alpha^{n}}\)</span> kısmına odaklanırsak, <span class="math inline">\(n\)</span> büyürken ne olacaktır? Yaptığımız sanki bir mikroskop alıp <span class="math inline">\(x=0\)</span>'a yakın yerleri büyüterek oraya bakmaktır değil mi? Orada ardı ardına daha ufak, daha ufak kutular yaratıyoruz, ki buraları maksimumun yeni versiyonları.</p>
<p>Yani yerel davranışa odaklanıyoruz ve bunu sonsuz küçük bir bölgede, maksimumun yakınında yapıyoruz, bunu <span class="math inline">\(\frac{x}{\alpha^{n}}\)</span> özyinelemeyi işleterek başarıyoruz. O zaman düşünürsek hesapsal olarak bizim tek ilgilendiğimiz ilk resimdeki orijin etrafında ufak bir bölgede olanlar. <span class="math inline">\(f\)</span>'in daha uzak yerlerde yaptığı hakkında tüm bilgiyi kaybediyoruz, <span class="math inline">\(\frac{x}{\alpha^{n}}\)</span> operasyonu sebebiyle sadece maksimum ve onun çok yakınındaki bölgeyi görüyoruz. Bu bize bir şeyler söylüyor aslında, söylediği maksimumun kendisinin doğasının önemli olduğu, diğer hiçbir şeyin önemi yok. Doğası derken mesela maksimum karesel mi? Yani oraya bir Taylor serisi koysam bu seride karesel bir terim olacak mıdır? Bu, maksimumun mesela 4. derece bir polinomun olduğu bir durumdan niceliksel olarak çok farklı olurdu. Ya da keskin kenarlara sahip olacak bir mutlak değer fonksiyonunun olacağı bir durumdan... Bu tür farklar üstteki metotla yakalanabilecek şeyler, fizikçiler maksimumda neler olduğuna bağlı olarak olabilecek bu değişik durumları &quot;farklı evrensellik sınıfları'' altında inceliyorlar.</p>
<p>Olan şu, <span class="math inline">\(f\)</span>'nin global nitelikleri bu analizde yokoluyor, tek ayakta kalan maksimumun derecesi. Yani daha önce <span class="math inline">\(f\)</span>'den bağımsız dediğimde söylemek istediğim &quot;karesel maksimumu olan <span class="math inline">\(f\)</span> ailesi içinde''. Yani mesela 4. derece bir <span class="math inline">\(f\)</span> için farklı bir <span class="math inline">\(g_0(x)\)</span> vardır, 6. derece için farklı, vs. Genelde olan elde bir karesel maksimumun olması, ve bizim ele aldığımız durum bu. Feignbaum'un analizinin geri kalanı ile devam edelim; şimdiye kadar süperstabil sabit noktalardan bahsettik. Ya elimizde süperstabil bir 2-çevrim olsaydı? O zaman farklı evrensel fonksiyonlar elde edebilirdik.</p>
<p>Tüm bunlar bir zirveye doğru gidiyor bu arada, merak etmeyin.</p>
<p>Neyse diğer evrensel fonksiyonları elde etmek için, ki onlara <span class="math inline">\(g_0(x)\)</span> yerine <span class="math inline">\(g_i(x)\)</span> diyelim, <span class="math inline">\(f(x,R_i)\)</span> ile başlarız (daha önce <span class="math inline">\(f(x,R_0)\)</span> ile başlamıştık), yani süperstabil <span class="math inline">\(2^i\)</span>-çevrime sahip olan bir <span class="math inline">\(f\)</span> ile başlıyoruz. Bu noktadan sonra süperstabil <span class="math inline">\(2^i\)</span>-çevrime sahip fonksiyonların dünyasındayız, ve daha önce işlettiğimiz süreci tekrarlıyoruz, limitleyen fonksiyon <span class="math inline">\(g_i(x)\)</span>'i bulmaya uğraşıyoruz,</p>
<p><span class="math display">\[ 
g_i(x) = \lim_{n \to \infty} \alpha^n f^{2^n} (\frac{x}{\alpha^n}, R_{n+i})
\]</span></p>
<p>Fakat bu <span class="math inline">\(i\)</span>'lerin içinde öyle bir tanesi var ki ötekilerinden daha iyi. Bunu şöyle düşünebiliriz, incir ağacı içinde ilerliyoruz, süperstabil noktada dallanma, süperstabil 2-çevrimde tekrar dallanma, 4-çevrim, vs.. Burada odaklanabileceğimiz gayet doğal bir <span class="math inline">\(i\)</span> seçimi olduğunu görebiliyor muyuz? Bakmak istediğim kaosun başlayacağı yer.. o zaman <span class="math inline">\(ı = \infty\)</span>'a bakmam gerekir. Bazilariniz diyebilir ki &quot;ama <span class="math inline">\(\infty\)</span>, yani sonsuzluk bir sayı değil''. Ama bunun ne kadar iyi işlediğini görmemiz gerekir.. (2) formülüne bakalım mesela, ikinci döngü / kat almadan sonra <span class="math inline">\(\alpha\)</span> ile ölçekleyere tekrar normalizasyon yaptığımda, <span class="math inline">\(R\)</span>'yi de arttırmam gerekiyor. Değil mi? <span class="math inline">\(R_0\)</span>'dan <span class="math inline">\(R_1\)</span>'e, oradan <span class="math inline">\(R_2\)</span>'ye, vs.. Sonsuzluğun güzel tarafı sonsuzluk + 1 hala sonsuzluk. Orada <span class="math inline">\(R\)</span> kaydırma yapılmasına gerek yok. Eğer <span class="math inline">\(R_\infty\)</span> üzerinde isem bir sonraki döngü beni yine <span class="math inline">\(R_\infty\)</span>'a getirir. Evet biliyorum çılgınca ve havalı bir şey [gülüşmeler].</p>
<p>O zaman <span class="math inline">\(R_\infty\)</span>'da olduğumüz durumu daha yakından inceleyelim. Süperstabil <span class="math inline">\(2^i\)</span>-çevrimin olduğu durum yerine süperstabil <span class="math inline">\(2^\infty\)</span>-çevrimin olduğu duruma bakalım, ki bu an tam kaosun başladığı nokta. En iyi ve en ilginç olan örnek bu, <span class="math inline">\(R = R\infty\)</span> olduğu durum. Bu durumda</p>
<p><span class="math display">\[
f(x,R_\infty) \approx \alpha f^2(\frac{x}{\alpha}, R_\infty)
\]</span></p>
<p>olacaktır çünkü <span class="math inline">\(R\)</span>'nin kaydırılması gerekmiyor, yaklaşık eşitliğin sağında ve solunda <span class="math inline">\(R\)</span> indisi aynı (sonsuzluk). Bu noktada ne olduğuna daha yakından bakabiliriz artık, sonuçta kaosun çıkış ani, o ana giderken olanlar bizi ilgilendiren kavramlar.</p>
<p>Tekrar normalizasyon işlemini döngüde ardı ardına işletince ne olur? <span class="math inline">\(g_i\)</span> yerine <span class="math inline">\(g_\infty\)</span> gibi bir nesne elde ederiz. Gerçi buna çoğunlukla <span class="math inline">\(g_\infty\)</span> denmez, <span class="math inline">\(g_\infty\)</span>'in limitleyen fonksiyonuna <span class="math inline">\(g(x)\)</span> denir, ve şu denklemi tatmin eder, <span class="math inline">\(g(x)\)</span> ile başlayıp tekrar normalizasyonu uygulayınca,</p>
<p><span class="math display">\[
g(x) = \alpha g^2(\frac{x}{\alpha})
\]</span></p>
<p>elde edilir (alt indis değerini vermedim çünkü <span class="math inline">\(R_\infty\)</span>'da olduğunu biliyorum). Bu denklem doğrudur - bu fonksiyon tekrar normalizasyonu kendisidir, <span class="math inline">\(R\)</span>'yi kaydırmadık.</p>
<p>Feigenbaum'un bulduğu üstteki formüle &quot;fonksiyonel denklem (functional equation)'' adı veriliyor. Bu tür denklemleri derslerde daha önce görmemiş olabilirsiniz, lineer denklemleri gördünüz, cebirsel denklemleri gördünüz, lineer diferansiyel denklemler, belki entegral denklemleri bile gördünüz, ama fonksiyonel büyük bir ihtimalle hayır. Fonksiyonel denklemler bir fonksiyonu yine kendisini kullanarak temsil eder, üstteki durumda ikinci döngüdeki hali üzerinden ama bağlantı fonksiyonun üzerindeki farklı bir işlem üzerinden de olabilirdi.</p>
<p>İşte <span class="math inline">\(g\)</span>'nin fonksiyonel denklemi bu, denklemdek <span class="math inline">\(\alpha\)</span> var bu değer bir anlamda, tam anlamıyla olmasa da, bir özdeğer görevini görüyor sanki.</p>
<p>Üstteki tanıma ek olarak bazı sınır şartları tanımlamamız gerekiyor, üstteki tanım <span class="math inline">\(g\)</span>'nin nihai tanımı için yeterli değil. Eğer <span class="math inline">\(g\)</span>'yi yerel bağlamda zihnimizde canlandırmak istiyorsak onu <span class="math inline">\(R_\infty\)</span>'da tanımlı lojistik harita olara düşünebiliriz. Kabaca spesifik bir <span class="math inline">\(R\)</span> değerindeki su</p>
<div class="figure">
<img src="21_09.png" />

</div>
<p>resme benziyor. Yerel olarak <span class="math inline">\(g\)</span> böyle, ama hatırlarsak <span class="math inline">\(x\)</span> eksenini öyle seçtik ki maksimum sıfır noktasında, o zaman bir sınır, ya da yan şart tanımlamalıyız öyle ki <span class="math inline">\(g&#39;(0)=0\)</span>, yani maksimumda eğim sıfır (maksimumu orijinde olacak şekilde daha önce kaydırmış olduğumuzu farzederek). Ayrıca <span class="math inline">\(g\)</span>'nin karesel maksimumu olduğunu şart koymak / zorlamak istiyoruz, yani 4. vs. derece değil, karesel, o zaman üstteki fonksiyonelin çözümünü bulmak için karesel aile içinde arama yapacağız.</p>
<p>Bu arada formülleri biraz temizlemek için bir ölçek dahil etmek mümkün, yani mesela baktığımız birim santimetre mi.. kulağa acaip geliyor ama demek istediğim, üstteki resimdeki tepe noktası ile yatay eksen arasındaki yükseklik nedir? O sayı ne anlama geliyor? O sayıyı genelleme kabiliyetini kaybetmeden [ölçekleme ile] 1 yapabilirim. Bu nasıl oluyor? Çünkü eğer <span class="math inline">\(g(x)\)</span> tüm yan şartları tatmin ediyor hem de fonksiyonel denkleme çözüm sağlıyor ise, herhangi bir <span class="math inline">\(\mu\)</span> için <span class="math inline">\(\mu g(\frac{x}{\mu})\)</span> da bir çözümdür, yerine geçirerek kontrol edebilirsiniz. <span class="math inline">\(\mu\)</span> için bir sayı seçin, ve bakın. Bunun yaptığı <span class="math inline">\(\mu\)</span> kadar <span class="math inline">\(x\)</span>'in ölçeğini değiştirmek. O yüzden dedim ki genellikte kayıp olmadan onu öyle seçebiliriz ki ölçek 1'e eşit olur.</p>
<p>Neyse, işte elde bazı şartlar var, şimdi fonksiyonel denklemi çözmek istiyorum, ama bunu nasıl yapacağımızı bilmiyoruz şu anda.. Üniversitelerde fonksiyonel denklem çözmeyi öğreten dersler öğretilmiyor, biraz bir egzotik konu bu, çok fazla ortaya çıkan bir şey değil. Onlar hakkında doğru dürüst kitap bile bulmak zordur. Feigenbaum'da becerikli bir bilimcinin yapacağını yaptı, onu güç serileri ile çözmeye uğraştı. Öyle değil mi, başka hiçbir şey işlemeyince güç serisini pat diye koyarız oraya, ve ise koyuluruz. Şunu denkleme sokarız,</p>
<p><span class="math display">\[
g(x) = 1 + c_2 x^2 + c_4 x^4 + ... 
\qquad (3)
\]</span></p>
<p>Seri 1 ile başlıyor çünkü <span class="math inline">\(g(0)=1\)</span> olduğunu biliyoruz. Tüm bu şeyler [döngüler sonucunda ortaya çıkan fonksiyonlardan bahsediyor] tersine dönmüş parabola benziyorlar, onların çift olacağını göstermek bile mümkün olabilir zannediyorum, o sebeple üstte çift üstel dereceler kullandım. Yakınsayan güç serisi olan analitik bir fonksiyon kurmaya uğraştım yani, ki bununla <span class="math inline">\(g\)</span>'yi temsil edebileceğimi tahmin ettim. Şimdi üstteki fonsiyonu <span class="math inline">\(g\)</span> yerine koyabilirim, açılımı yaptıktan sonra <span class="math inline">\(x\)</span>'in belli derecelerdeki katsayılarını gruplamaya uğraşırım, vs. Bunu yaptıktan sonra Feigenbaum <span class="math inline">\(c_2 = -1.527...\)</span>, <span class="math inline">\(c_4 = 0.1048..\)</span> buldu.</p>
<p>Burada dikkatimizi çeken bir şey var mı? Eğer <span class="math inline">\(x=0\)</span> yerine koysak bu bize ilginç bir bilgi kazandırır mı? Kazandırır değil mi?</p>
<p>Pardon sıramı karıştırdım biraz.. <span class="math inline">\(c\)</span> değerlerinden önce <span class="math inline">\(\alpha\)</span>'yi bulmam lazım. Yan şartları tanımladıktan sonra <span class="math inline">\(g(0)\)</span> nedir? Ölçeklemeyi öyle seçeriz ki <span class="math inline">\(g(0)=1\)</span> yapabiliriz dedik.</p>
<p><span class="math display">\[ g(0) = 1 = \alpha g(g(0))\]</span></p>
<p>Ama foknsiyonel dekleme göre <span class="math inline">\(g(0)\)</span> aynı zamanda üstteki eşitliğin en sağ tarafına da eşit olmalı. Şimdi <span class="math inline">\(g(0)=1\)</span>'i eşitliğin en sağınde yerine koyalım,</p>
<p><span class="math display">\[ g(0) = 1 = \alpha g(1)\]</span></p>
<p>Bu bana ne söylüyor? <span class="math inline">\(\alpha\)</span>'yi <span class="math inline">\(g\)</span>'ler üzerinden temsil etmemi sağlayacak bir formüle erişmedim mi? Tekrar düzenlersek,</p>
<p><span class="math display">\[ \alpha = \frac{1}{g(1)}\]</span></p>
<p>Vay canına. Ortaya çıktı ki <span class="math inline">\(\alpha\)</span> ve <span class="math inline">\(g\)</span> birbirinden bağımsız değil. <span class="math inline">\(\alpha\)</span>, <span class="math inline">\(g\)</span>'ye, o ana fonksiyona bağımlı. Vay vay.. şimdi geriye dönelim, (3)'te tanımlı <span class="math inline">\(g\)</span>'yi yerine koyabiliriz şimdi, ve bir üstteki tutarlılık şartını da kullanınca, tüm bunlarla Feigenbaum'un bulduğu <span class="math inline">\(c_2\)</span>, <span class="math inline">\(c_4\)</span> sayılarına erişmek mümkün. Ve en son olarak <span class="math inline">\(x=1\)</span>'i (3) içine koyunca ve bir üstteki şartla beraber <span class="math inline">\(\alpha\)</span>'yi hesaplamak mümkün, işte bu hesaptan <span class="math inline">\(\alpha = -2.50..\)</span> gelecek.</p>
<p>Tekrar düzenleme argümanının başlangıcı burası. Daha işimiz bitmedi, çünkü eksik olan birşey hala var. Şimdiye kadar açıkladığımız periyot katlanmasında niye evrensellik olduğu, <span class="math inline">\(g\)</span>'yi hesapladık, <span class="math inline">\(\alpha\)</span>'yi hesapladık, ama hala <span class="math inline">\(\delta\)</span>'yi hesaplamadık, hatırlarsak <span class="math inline">\(4.66..\)</span> diye giden sayı. Nerede bu <span class="math inline">\(\delta\)</span>? Şimdiye kadar kurduğumuz formüllerin hiçbirinde mevcut değildi. Bir sonraki derste işte bu <span class="math inline">\(\delta\)</span>'yi bulacağız, bu tekrar normalizasyon argümanının son noktasını koyacak.</p>
</body>
</html>
