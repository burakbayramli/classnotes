<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-5">Ders 5</h1>
<p>Teori</p>
<p>Bir küme <span class="math inline">\(F\)</span> kapalıdır (closed), eğer <span class="math inline">\(F\)</span> içindeki her yakınsayan dizinin limiti yine <span class="math inline">\(F\)</span> içindeyse [ispat atlandı].</p>
<p>Tanım</p>
<p>Vektörü uzayı <span class="math inline">\(X\)</span>'ten reel (ya da kompleks) skalar uzayına yapılan transformasyona <span class="math inline">\(X\)</span> üzerinde tanımlı bir <em>fonksiyonel</em> denir.</p>
<p>Dikkat fonksiyon değil, fonksiyonel. Fonksiyonelleri diğer daha genel transformasyonlardan ayırtetmek için onlara notasyon olarak küçük harfler verilir, mesela <span class="math inline">\(f,g\)</span> gibi.</p>
<p>Norm edilmiş uzayda <span class="math inline">\(f(x) = ||x||\)</span> bir fonksiyonel örneğidir. Yani norm operatörünün kendisi de bir fonksiyoneldir. Reel değerli fonksiyoneller optimizasyon teorisi açısından çok önemlidir normal olarak çünkü optimizasyonun amacı bir fonksiyoneli minimize (ya da maksimize) edecek bir vektörü bulmaktır.</p>
<p><span class="math inline">\(l_p\)</span> ve <span class="math inline">\(L_p\)</span> Uzayları</p>
<p>Şimdi derslerin geri kalanında çok kullanacağımız, faydalı olacak bazı klasik norm edilmiş uzayları görelim.</p>
<p>Tanım</p>
<p><span class="math inline">\(0 &lt; p &lt; \infty\)</span> olacak şekilde <span class="math inline">\(p\)</span> bir reel sayı olsun. <span class="math inline">\(l_p\)</span> uzayı <span class="math inline">\(\{ \xi_1,\xi_2,...\xi_n\}\)</span> skalar dizisidir, ki bu dizi şu şarta uymalıdır,</p>
<p><span class="math display">\[ \sum_{i=1}^{\infty} |\xi_i|^p &lt; \infty \]</span></p>
<p><span class="math inline">\(p\)</span> sayısı tanımlanan uzaya göre değişir, yani <span class="math inline">\(l_3\)</span> olabilir, bir diğeri <span class="math inline">\(l_5\)</span>, vs. Bu uzayın normu nedir? Dikkat, üstteki bir norm değil, uzayı tanımlamak için kullandığımız şartlardan biri. Norm,</p>
<p><span class="math display">\[ ||x||_p = \bigg( \sum_{i=1}^\infty |\xi_i|^p \bigg)^{1/p}  \]</span></p>
<p><span class="math inline">\(l_\infty\)</span> uzayı tüm sınırlı (bounded) dizileri içinde barındırır. <span class="math inline">\(p = \infty\)</span> kullanılması biraz garip gelebilir, <span class="math inline">\(|\xi_i|\)</span>'in hem <span class="math inline">\(\infty\)</span> ile katı alınacak, hem de tüm bu katların toplamı sonsuzluktan küçük olacak!</p>
<p><span class="math inline">\(l_\infty\)</span> içindeki bir öğe <span class="math inline">\(x = \{ \xi_i \}\)</span>'in normu</p>
<p><span class="math display">\[ ||x||_\infty = \sup_i |\xi_i| \]</span></p>
<p>Banach Uzayları</p>
<p>Tanım</p>
<p>Bir norm edilmiş uzayda <span class="math inline">\(\{x_n\}\)</span> dizisine Cauchy dizisi denmesinin şartı şudur: Eğer <span class="math inline">\(m,n \to \infty\)</span> iken <span class="math inline">\(||x_n - x_m|| \to 0\)</span> doğru olmalıdır; mesela verilen <span class="math inline">\(\epsilon &gt; 0\)</span> için öyle bir <span class="math inline">\(N\)</span> olmalıdır ki, her <span class="math inline">\(n,m &gt; N\)</span> için <span class="math inline">\(||x_n - x_m|| &lt; \epsilon\)</span> doğru olmalıdır.</p>
<p>Bir norm edilmiş uzayda her yaklaşan dizi Cauchy dizisidir. Eğer <span class="math inline">\(x_n \to x\)</span> ise, o zaman</p>
<p><span class="math display">\[ ||x_n - x_m|| = ||x_n -x +x -x_m|| \le 
||x_n - x|| + ||x-x_m|| \to 0
 \]</span></p>
<p>Fakat bu kuralın tersi her zaman doğru olmayabilir, yani her Cauchy dizisi yaklaşıksal olmayabilir.</p>
<p>İçinde her Cauchy dizisinin yakınsayan olduğu norm edilmiş uzaylar analizde özellikle ilgi görür, önemlidir, çünkü bu tür uzaylarda yaklaşıksal dizileri bulmak / göstermek için onların limitlerini bulmak gerekmez (sadece Cauchy olduklarını göstermek yeter). Bu tür norm edilmiş uzaylara tam (complete) uzaylar denir.</p>
<p>Tanım</p>
<p>Norm edilmiş uzay <span class="math inline">\(X\)</span> içindeki her Cauchy dizisinin <span class="math inline">\(X\)</span> içinde bir limiti var ise, bu uzaya tam denir. Tam olan bir norm edilmiş uzaya Banach Uzayı ismi verilir.</p>
<p>Uygulamalarda önümüze çıkan problemleri Banach uzayına olan yansımasını / orada da aynen işleyecek bir versiyonunu / eşdeğerini yaratmak için oldukça çaba sarfederiz. Bu problemleri diğer, çoğunlukla tam olmayan, uzaylardan çıkartmak için çok uğraşırız, çünkü optimizasyon problemlerinde Banach uzaylarının bir avantajı vardır; hedef fonsiyonunu maksimize edecek optimal vektörü bulmak için çoğunlukla bir vektör dizisi yaratırız, ve bu dizideki her eleman bir öncekinden daha iyi olur, ve o zaman aradığımız optimal vektör otomatik olarak bu dizinin limiti olacaktır. Bu tekniğin ise yaraması için limiti hesaplayamıyor olsak bile, bu dizinin yaklaştığını bir şekilde bilmemiz gerekir / bunu bize gösterecek bir test gerekir. Yakınsaklık için Cauchy kriteri işte bunu sağlar, temel aldığımız uzay tam ise, Cauchy dizisinin yaklaşacağından emin olabiliriz.</p>
<p>Şimdi tam olmayan bir norm edilmiş uzay görelim.</p>
<p>Örnek</p>
<p><span class="math inline">\(X\)</span> uzayı <span class="math inline">\([0,1]\)</span> üzerinde tanımlı tüm sürekli fonsiyonlar olsun, ve norm <span class="math inline">\(\|x\| = \int_{0}^{1} |x(t)| \mathrm{d} t\)</span>. <span class="math inline">\(X\)</span>'in tam olmadığını ispat için <span class="math inline">\(X\)</span> içinde şöyle bir dizi yaratacağız,</p>
<p><span class="math display">\[ 
 x_n(t) =
\left\{ \begin{array}{ll}
0 &amp;  0 \le t \le \frac{1}{2} - \frac{1}{n} \\ \\
nt-\frac{n}{2} + 1 &amp;  \frac{1}{2} - \frac{1}{n} \le t \le \frac{1}{2} \\ \\
1 &amp; t \ge \frac{1}{2}
\end{array} \right.
 \]</span></p>
<p>Bu dizinin her elemanı bir sürekli fonsiyondur ve bu yüzden <span class="math inline">\(X\)</span>'in bir üyesidir.</p>
<div class="figure">
<img src="5_1.png" />

</div>
<p>Bu dizi Cauchy midir? <span class="math inline">\(||x_n - x_m||\)</span>'i hesaplayalım ve <span class="math inline">\(n,m \to \infty\)</span> iken ne oluyor ona bakalım. Aslında hesap için entegralleri cebirsel olarak hesaplamaya gerek yok, entegral <span class="math inline">\(f\)</span>'in altındaki alanı hesapladığına göre, görsel olarak düşünebiliriz. Üstteki grafikte gördüğümüz gibi her <span class="math inline">\(n\)</span> yeni bir fonsiyon yaratır. Fakat <span class="math inline">\(n,m\)</span> sonsuza gittikçe ikisi de basamak (step) fonsiyonu olmaya yaklaşacaktır, ve farklarının normu <span class="math inline">\(||x_n - x_m||\)</span> sıfıra yaklaşacaktır. Alan farkı için tam formül</p>
<div class="figure">
<img src="5_2.png" />

</div>
<p><span class="math display">\[ 
\frac{1}{2} \cdot 1 \cdot (\frac{ 1}{2}-a_m) - 
\frac{1}{2} \cdot 1 \cdot (\frac{ 1}{2}-a_n) =
\frac{ 1}{2}\frac{ 1}{m} - 
\frac{ 1}{2}\frac{ 1}{n} 
 \]</span></p>
<p>Yani</p>
<p><span class="math display">\[ ||x_n - x_m|| = \frac{ 1}{2}|1/n - 1/m| \]</span></p>
<p>Grafikte sadece pozitif kısım gözüküyor çünkü unutmayalım, <span class="math inline">\(t\)</span> değerleri <span class="math inline">\([0,1]\)</span> arasında geliyor, ve formüldeki tüm parçalar buna göre pozitif değerler üretiyorlar.</p>
<p>Teori</p>
<p>Bir Cauchy dizisi sınırlıdır</p>
<p>İspat</p>
<p><span class="math inline">\(\{x_n\}\)</span> bir Cauchy dizisi diyelim, ve <span class="math inline">\(N\)</span> öyle bir tam sayı olsun ki <span class="math inline">\(n &gt; N\)</span> için <span class="math inline">\(||x_n - x_N|| &lt; 1\)</span> doğru olacak. <span class="math inline">\(n &gt; N\)</span> için</p>
<p><span class="math display">\[ ||x_n|| = ||x_n - x_N + x_N || \le ||x_N|| + ||x_n - x_N|| &lt; ||x_N|| + 1 \]</span></p>
<p><span class="math inline">\(\square\)</span></p>
<p>Örnek</p>
<p><span class="math inline">\(C[0,1]\)</span> bir Banach uzayıdır. Daha önce bu uzayın tam olduğunu söylemiştik. <span class="math inline">\(C[0,1]\)</span>'in tam olduğunu ispatlamak için <span class="math inline">\(C[0,1]\)</span> içindeki her Cauchy dizisinin bir limiti olduğunu göstermek yeterlidir.</p>
<p>Diyelim ki <span class="math inline">\(\{x_n\}\)</span> <span class="math inline">\(C[0,1]\)</span> içinde bir Cauchy dizisi. Her sabit <span class="math inline">\(t \in [0,1]\)</span> için <span class="math inline">\(|x_n(t) - x_m(t)| \le ||x_n - x_m|| \to 0\)</span>, o zaman <span class="math inline">\(\{x_n(t)\}\)</span> reel sayılardan oluşan bir Cauchy dizisidir. Bu dizi doğal olarak reel sayılar uzayı <span class="math inline">\(\mathbb{R}\)</span>'dedir, ve <span class="math inline">\(\mathbb{R}\)</span>'nin tam olduğunu biliyoruz. O zaman bu dizinin yaklaştığı bir <span class="math inline">\(x(t)\)</span> her zaman olacaktır, yani <span class="math inline">\(x_n(t) \to x(t)\)</span>. Bunun sonucu olarak <span class="math inline">\(x_n\)</span> fonksiyonları da <span class="math inline">\(x\)</span>'e yaklaşmalıdır.</p>
<p>Genel olarak tarif etmek gerekirse, <span class="math inline">\(x_n\)</span> dizisini <span class="math inline">\(\mathbb{R}\)</span>'deki bir başka dizi <span class="math inline">\(\{x_n(t)\}\)</span>'ye indirgiyoruz, yani yansımasını yaratıyoruz, seçtiğimiz tek bir <span class="math inline">\(t\)</span> üzerinden. Uzayı değiştirmemizin avantajı şu, <span class="math inline">\(\mathbb{R}\)</span>'nin tam olduğunu biliyoruz. O zaman oraya indirgediğimiz Cauchy dizisinin o uzayda muhakkak bir limiti olmalıdır. Şimdi, <span class="math inline">\(\mathbb{R}\)</span>'den filmi geriye sarıyoruz, her <span class="math inline">\(t\)</span> için &quot;yukarı çıkarken'' elimizdeki limitleri toparlıyoruz, ve <span class="math inline">\(x_n\)</span> seviyesine getiriyoruz. Bunu tüm <span class="math inline">\(t\)</span>'ler için yapabildiğimize göre, o zaman tüm <span class="math inline">\(x_n\)</span>'nin de bir limiti olmalıdır.</p>
</body>
</html>
