<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
<meta name="viewport" content="width=device-width, initial-scale=1.0"/>
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-1.27">Ders 1.27</h1>
<p>Bu derse vereceğim ödevi tarif ederek başlayayım, ödevde Poisson denkleminin çözümünü, ama sınırları kare değil çember olan bir ızgarada çözmenizi isteyeceğim. Çözülecek denklem</p>
<p><span class="math display">\[
-u_{xx} - u_{yy} = 4
\]</span></p>
<p>Eşitliğin sağ tarafı <span class="math inline">\(f\)</span>, ve bu <span class="math inline">\(f\)</span> sabit olduğu için <span class="math inline">\(v\)</span> ile çarpım sonrası alınacak entegraller daha basit oluyor tabii, sabit çarpı deneme fonksiyonu, kolay hesap. Sınırda, çember üzerinde, <span class="math inline">\(u = 0\)</span> şartını koyuyoruz. Bu sistemi çözeceğiz. Analitik çözümün ne olduğunu görmek zor değil, <span class="math inline">\(u = 1 - x^2 - y^2\)</span>. Yerine koyarsak doğrulaması kolay, iki kere <span class="math inline">\(x\)</span> türevi 2, <span class="math inline">\(y\)</span> türevi 2, toplam 4.</p>
<p>Çember içindeki ızgaraya önce bir poligonla başlıyorum. Bu arada araştırma sorusu bağlamında aklımdaki sorulardan biri hesabın ortaya çıkaracağı hata miktarı. Bazı ızgaralar diğerlerinden daha iyi olabilir.</p>
<div class="figure">
<img src="compscieng_1_27_01.png" />

</div>
<p>Neyse, sınır şartımızı hatırlarsak düz çizgilerin çembere değdiği noktalarda <span class="math inline">\(u = 0\)</span>. <span class="math inline">\(M\)</span> tane köşe olsun, ve orta noktadan köşelere çizgiler çekerek üçgenler oluşturalım, altta üçgenlerden biri görülüyor,</p>
<div class="figure">
<img src="compscieng_1_27_02.png" />

</div>
<p>Üçgenin alt iki köşesinde tabii ki <span class="math inline">\(u = 0\)</span> şartı geçerli. İki üçgen arasındaki sınırda ise doğal sınır şartı denilen Neumann şartı geçerli olacak, eğimin sıfır olma şartı, yani <span class="math inline">\(\mathrm{d} u / \mathrm{d} n = 0\)</span>. Orijinde ne yapmamız gerektiğini şimdilik bilmiyoruz.</p>
<p>Gerçek bir problem işte burada. Muhakkak problem biraz yapay, çünkü analitik çözümün ne olduğunu biliyoruz, ama mesela bu problemde hesap yapmak, hatanın ne olacağını düşünmek, bunlar hala ilginç sorular ve ciddi işler.</p>
<p>Bu problemi çözerken parçasal lineer öğeler (piecewise linear elements) kullanmanızı isteyeceğim, daha önce bahsettiğim piramitler bunlar. Ama bazılarınız karesel (quadratic) öğeler kullanmak isterse buna hayır demem. Bu öğeler daha hassas / doğru sonuçlar verecektir.</p>
<p>Şimdi ızgarayı daha detaylı şekilde yaratalım. Bir liste yaratacağız, bu listede ızgara noktaları olacak, bu liste çözüm algoritmasına verilecek ve algoritma oradan devam edecek. Çember içinde daha önce yarattığımız üçgenlerden iki tanesini yanyana düşünelim, en sağ üstteki nokta nerededir? <span class="math inline">\((\cos \pi/8, \sin \pi/8)\)</span> değil mi? Sonra en soldan en sağa <span class="math inline">\(N\)</span> tane (resimde <span class="math inline">\(N=4\)</span>) düğüm daha koyarız, her aralık yatay eksende <span class="math inline">\(h\)</span> büyüklüğünde olabilir, ve <span class="math inline">\(N h = \cos\pi/8\)</span> tabii ki. Sonra dörtgenleri ortadan kesen çizgiler de ekliyorum ve alttaki şekil ortaya çıkıyor,</p>
<div class="figure">
<img src="compscieng_1_27_03.png" />

</div>
<p>Izgara düğüm noktalarına indis atamak iyi olur, soldan sağa önce orta çizgi üzerinde 1,2,3,4,5 diye gideriz, sonra üst kenar, ardından alt, 13 tane düğüm olur. Üçgenlere de indis atarız, 14 tane üçgen var. Düğüm noktalarının listesi (0,0), (h,0), (2h,0), .. diye gidecek. Peki üçgenler? Onları köşe indisleriyle belirtebiliriz, her üçgen için üç tane.</p>
<p>Bu listeleri alan kod bir <span class="math inline">\(K\)</span> matrisi oluşturur, matris eşsiz (singular) olur çünkü sınır şartları daha içinde yok. En sağ üç nokta sıfırlandıktan sonra (sınır şartı onları etkiliyor) matris tersi çevrilebilir hale gelir, ve <span class="math inline">\(Ku = f\)</span> çözülür. Kodun yaptığı <span class="math inline">\(K\)</span> ve <span class="math inline">\(f\)</span>'yi oluşturmak.</p>
<p>Üçgen şekilleri hakkında; üçgenlerin açıları ufak olmayacak şekilde seçin dedik fakat probleme göre bu değisebilir, mesela bir uçak kanadının aerodinamik simülasyonu için FEM kullanıyorsanız, havanın akışı yönünde ince ince üçgenler koymak gerekebilir çünkü ilginç olan fiziki fenomen o boyutta vuku bulmaktadır.</p>
<p>Şimdi bir adım geriye atıp resme bir daha bakalım. Matrisi oluştururken temel aldığımız formül Poisson / Laplace denklemlerini zayıf formu. Güçlü formdan başlayalım,</p>
<p><span class="math display">\[
-u_{xx} - u_{yy} = f(x,y)
\]</span></p>
<p>Zayıf forma geçmek için iki tarafı bir deneme fonksiyonu ile çarpıyorum, ve tüm alan üzerinden entegralini alıyorum,</p>
<p><span class="math display">\[
\int \int (-u_{xx} - u_{yy}) v(x,y) \mathrm{d} x \mathrm{d} y =
\int \int f(x,y) v(x,y)  \mathrm{d} x \mathrm{d} y
\qquad (1)
\]</span></p>
<p>Üstteki &quot;tüm mümkün (admissable)'' <span class="math inline">\(v(x,y)\)</span>'ler için yapılır. Ana fikir şu eğer üstteki geniş bir <span class="math inline">\(v\)</span> ailesi için doğruysa bunun olmasının tek yolu sol tarafta çarpılanların sağ tarafta çarpılanlara eşit olması, çıtlatılan temel yardımcı önerim (lemma) bu.. Burada sözel olarak belirttik daha kuramsal şekilde de ispatı var ama, ana fikir güçlü formun zayıf forma olan eşitliği.</p>
<p>Sonraki adım nedir? Eşitliğin sağ tarafı iyi ama sol taraf daha iyi olabilir, sol tarafta ikinci türev var, ve benim piramit fonksiyonlarımın ikinci türevleri yok. O zaman parçalı entegrasyon tekniğini uygularım, böylece türevi <span class="math inline">\(u\)</span>'dan <span class="math inline">\(v\)</span>'ye geçirebilirim, <span class="math inline">\(u\)</span>'da tek türev kalır ve piramitlerimi kullanabilirim.</p>
<p>Parçalı entegrasyon tekniğinin iki boyutlu versiyonunu kullanmam lazım. Green'in formülü gerekli, ya da Gauss-Green formülü [2]. Şimdi (1)'de eşitliğin sol tarafını alttaki gibi yazayım,</p>
<p><span class="math display">\[
\int \int -\mathrm{div} (\mathrm{grad} u) v \mathrm{d} x \mathrm{d} y
\]</span></p>
<p>Bu formülde <span class="math inline">\(\mathrm{div}\)</span> <span class="math inline">\(v\)</span>'ye gidince artı oluyor, devriği alınıyor <span class="math inline">\(\mathrm{grad}\)</span> oluyor,</p>
<p><span class="math display">\[
= \int \int (\mathrm{grad} u) (\mathrm{grad} v) \mathrm{d} x \mathrm{d} y  + \oint (\mathrm{grad} u \cdot n) v
\qquad (2)
\]</span></p>
<p>Ya da farklı bir formda şöyle yazabilirim,</p>
<p><span class="math display">\[
\int \int
\left(
\frac{\mathrm{d} u}{\mathrm{d} x} \frac{\mathrm{d} v}{\mathrm{d} x} +
\frac{\mathrm{d} u}{\mathrm{d} y} \frac{\mathrm{d} v}{\mathrm{d} y} 
\right) =
\int \int f(x,y) v(x,y)  \mathrm{d} x \mathrm{d} y
\]</span></p>
<p>Bizim örneklerimizde, bu derste deneme, test fonksiyonları sürekli, kesintili süreksiz değil. O durumda matematikte bambaşka bir aleme giriyoruz, &quot;süreksiz (discontinuous) Galerkin'' denen alan bu, kendi uzmanları var, vs. Biz sürekli (continuous) Galerkin, CG yapıyoruz.</p>
<p>Ve FEM'in özüne geliyoruz artık, iyi huylu, güzel polinomlardan oluşan <span class="math inline">\(\phi\)</span>'ler ile,</p>
<p><span class="math display">\[
U = U_1 \phi_1 (x,y) + ... + U_N \phi_N (x,y) 
\]</span></p>
<p>Resimde görülen ızgaradaki her düğüm için bir <span class="math inline">\(\phi\)</span>, 13 tane olacak yani, sonra <span class="math inline">\(v\)</span> ile <span class="math inline">\(\phi\)</span>'yi aynı seçeceğim, ve böylece sonsuz boyut yerine 13 boyutta çalışıyor olacağım. Sonra üstteki az boyuttaki alt uzayı, FEM uzayını, yani formülünü alıyorum ve zayıf forma sokuyorum, ve onu 13 tane <span class="math inline">\(v\)</span> ile ayrı ayrı ilintilendirip 'test ediyorum'. Sokma işlemini yapalım,</p>
<p><span class="math display">\[
\int \int
\left(
\frac{\mathrm{d} U}{\mathrm{d} x} \frac{\mathrm{d} V}{\mathrm{d} x} +
\frac{\mathrm{d} U}{\mathrm{d} y} \frac{\mathrm{d} V}{\mathrm{d} y} 
\right) =
\int \int f V  \mathrm{d} x \mathrm{d} y
\]</span></p>
<p>Bu entegral tüm alan üzerinden. Kullandığım <span class="math inline">\(U\)</span> bilinen fonksiyonların bir kombinasyonu, ve <span class="math inline">\(V\)</span>'ler kombine edilen aynı fonksiyonlardan seçilecek (Galerkin yöntemi olduğu için).</p>
<p>Tek boyut örneğine kıyasla hala yeni bir fikir eklemiş olmadık. Tek boyutta yanyana düşen iki şapka fonksiyon türevlerinin entegralini almaktan bahsettik, bir alternatif ise bir bölge seçip ona dokunan deneme fonksiyonlarından bir 2 x 2 öğe matrisi yaratmaktı. İki boyutta bu yöntem doğru yöntem. Seçilen alan üçgen tabii ki, yani kod her üçgene teker teker bakacak ve onlardan ayrı matrisler oluşturacak. Yani üstteki entegral her üçgen için oluşturulacak .</p>
<p>Başta P1 öğeleri kullanacağız demiştik, yani tek derece polinom. Her üçgen için P1 öğesi nasıl oluştururuz?</p>
<div class="figure">
<img src="compscieng_1_27_04.png" />

</div>
<p>Üstteki üçgende tepe noktada <span class="math inline">\(U_1\)</span> yüksekliği, alt solda <span class="math inline">\(U_2\)</span> alt sağda <span class="math inline">\(U_3\)</span> yüksekliği var. Düğümlerdeki değerler bunlar. Üçgenin ortasında, yani o düz yüzeyde (düz çünkü 1'inci derece polinom bunu verir) <span class="math inline">\(U\)</span> değeri <span class="math inline">\(U = a+bx+cy\)</span>. O zaman <span class="math inline">\(U_1,U_2,U_3\)</span> değerlerini biliyorsam <span class="math inline">\(a,b,c\)</span> katsayılarını da biliyorum demektir (düzlem formülünde köşe noktaları düzlem formülünü belirler), diğer yönde doğru muhakkak. Bu geçişi yapan bir 3 x 3 boyutunda bir matris var yani (3 x 1 vektör alan ve 3 x 1 vektör döndüren bir hesap doğal olarak o boyutta).</p>
<p>Düğüm değerleri ile katsayılar arasında bir tercüme yapıyoruz, bu gerekli çünkü bilinmeyenler düğüm değerleri.. bilinmeyenler piramit fonksiyonunu çarpan değerler, mesela üst köşede 1 yüksekliğindeki piramit fonksiyonunu başta <span class="math inline">\(U_1\)</span> ile çarpıyoruz, piramit o noktada 1'den başlayıp diğer köşelerde 0'a inen bir şey hatırlarsak, aynı şekilde <span class="math inline">\(U_2\)</span> kendi köşesinde 1'den başlayıp diğerlerinde 0'a inen piramiti çarpıyor, <span class="math inline">\(U_3\)</span> de öyle. Ortadaki o düzlük te verilen <span class="math inline">\(a + bx + cy\)</span> formülünde.</p>
<p><span class="math inline">\(U_1\)</span>,<span class="math inline">\(U_2\)</span>,<span class="math inline">\(U_3\)</span> noktalarının nerede olduğunu biliyoruz, değil mi, onları ızgarayı oluştururken biz seçtik. Bu noktalardan bir 3 x 3 matrisi oluşturacağız, ki böylece <span class="math inline">\(a,b,c\)</span> katsayılarına geçiş yapabilelim.</p>
<p>Katsayılar niye lazım? Çünkü entegrasyon işlemini yaparken o katsayılar bize lazım, <span class="math inline">\(\mathrm{d} U / \mathrm{d} x\)</span>, <span class="math inline">\(\mathrm{d} U / \mathrm{d} y\)</span> türevleri için.</p>
<p>P2 için formül</p>
<p><span class="math display">\[
U = a + bc + cy + dx^2 + exy + fy^2
\]</span></p>
<p>şekline geliyor. Katsayı sayısı arttı, 6 tane oldu. 6 tane bilinmeyen için 6 tane bilinen gerekir o zaman üçgen üzerinde 3 yerine 6 noktadan değer almam lazım,</p>
<div class="figure">
<img src="compscieng_1_27_05.png" />

</div>
<p>Bazı noktalar üçgenin uçlarında, diğerleri ortalarda. Izgara içindeki diğer üçgenleri de unutmayalım,</p>
<div class="figure">
<img src="compscieng_1_27_06.png" />

</div>
<p>Onların da benzer orta noktaları olacak, ve dikkat, bu noktalar, aynen köşe noktalar gibi diğer üçgenler ile paylaşılıyor olacak. O paylaşım metotun önemli bir özelliği.</p>
<p>Bu büyük ızgarada 16 düğüm var. Ve her üçgen içinde üstteki yeni <span class="math inline">\(U\)</span> formülü işlemde. Bu durumda, bilinmeyen 6 değeri bilinen 6 değere ilintilendirmek için bize bir 6 x 6 boyutunda matris gerekecek.</p>
<p>Peki her üçgen için çatı neye benzer? Hafiften eğimli olur değil mi? İki boyutlu parabol şeklinde yani. Bir soru daha soralım, mesela sol üst üçgenin bu eğimli parabolu ile üst sağ üçgenin parabol çatısı birbiri ile bağlantılı olur mu? Bir süreklilik var mıdır? Evet, çünkü dikkat edersek bu iki üçgen arasında paylaşılan bir kenar var, orada üç tane nokta ortak. Sürekliliği sağlamak için bu üç nokta yeterli mi? Bu sorunun cevabı FEM'i batıran ya da çıkartan cevap olacak, ama cevap evet. Dikkat edersek iki parabol yüzey arasındaki çizginin formülü nedir? Tek boyutlu parabol! Bu tür eğrilerin formülünü belirtmek için üç tane katsayı yeterli değil mi? Cevap evet. Demek ki o üç bağlantı noktası yeterli.</p>
<p>Küpsel öğeler peki? Onlar için 4 tane daha katsayı lazım, o zaman 4 tane daha düğüm eklemem lazım. Yeni düğüm noktaları alttaki gibi dağıtılabilir,</p>
<div class="figure">
<img src="compscieng_1_27_07.png" />

</div>
<p>Bu sefer üçgen ortasına da bir nokta koyduk, kalan noktalar kenarlarda 4'er tane, ki bu 4 nokta daha önceki örnekte olduğu gibi geçişlilik için yeterli.</p>
<p>Ekler</p>
<p>Hocanın formülü (2)'yi türetmek için [2]'deki Gauss-Green formülünden başlarsak,</p>
<p><span class="math display">\[
\iint_R \mathrm{grad} v \cdot w  \mathrm{d} x \mathrm{d} y =
\iint_R v (-\mathrm{div} w) \mathrm{d} x \mathrm{d} y + \int_C v w \cdot n \mathrm{d} s
\]</span></p>
<p>Ya da</p>
<p><span class="math display">\[
\iint_R v (-\mathrm{div} w) \mathrm{d} x \mathrm{d} y  =
\iint_R \mathrm{grad} v \cdot w  \mathrm{d} x \mathrm{d} y - \int_C v w \cdot n \mathrm{d} s
\]</span></p>
<p><span class="math inline">\(w\)</span> için <span class="math inline">\(\mathrm{grad} u\)</span> sokuyoruz,</p>
<p><span class="math display">\[
\iint_R -\mathrm{div} (\mathrm{grad} u) v \mathrm{d} x \mathrm{d} y  =
\iint_R \mathrm{grad} v \cdot \mathrm{grad} u  \mathrm{d} x \mathrm{d} y - \int_C (\mathrm{grad} u \cdot n) v \mathrm{d} s
\]</span></p>
<p>En sağdaki terimde eksi işaret var, hocada yok, derste bir yanlış yapılmış olabilir.</p>
<p>Kod</p>
<p>[3]'te alınan Python kodu <code>femcode2.py</code> içinde bulunabilir.</p>
<p>Kaynaklar</p>
<p>[1] <em>18.085 SUMMER 2012 Site</em>, <a href="https://math.mit.edu/classes/18.085/2012summer.html" class="uri">https://math.mit.edu/classes/18.085/2012summer.html</a></p>
<p>[2] Bayramlı, <em>Hesapsal Bilim, Ders 1.22</em></p>
<p>[3] Bueler, <a href="https://github.com/bueler/py_fem_distmesh2d" class="uri">https://github.com/bueler/py_fem_distmesh2d</a></p>
</body>
</html>
