# Organizasyonlarda Teknik Bilgi İletişimi

Yazılım sektöründe çalışan her şirketin rekabet yeteneği,
elemanlarının sahip olduğu teknik bilgi (know-how) ile doğru
orantılıdır. Yazılım sektöründe arazi, makina, vs. gibi "demirbaşlar"
yoktur. Tek malzeme, çalışanlarının kafasında tuttuğu bilgilerdir.  Bu
sebeple, teknik bilginin ve tecrübenin şirket içinde yayılması çok
önemlidir. Eğer şirket içinde teknik bilgi paylaşımı çok az ise, bu
derde bir deva bulmak için kolları sıvamalısınız.  Bu soruna "çözüm"
için ilk akla gelen "deva" genelde şu olmaktadır: Problemin üstüne
araç atmak. Meselâ, "forum düzenleyen X aracını kuralım" çözümü ile
teknik elemanların bilgi paylaşımı teşvik edilmeye çalışılması
düşünülür. Fakat bu sözde çözüm, daha altta olan bir sorunu
gizleyecektir.

Sorunu iyi analiz etmek için, şirket içinde e-posta öbeklerine atılan
teknik mesajların sayısına bakınız. Eğer insanlar e-posta gibi basit
bir medya üzerinde bilgi paylaşmıyorlarsa, yeni kurduğunuz X aracı
üzerinden niye bilgi paylaşsınlar?  X aracının kullanımı daha mı
basittir? Bu araç büyük bir ihtimalle Web arayüzü olan bir program
olacaktır, ve kullanıcı iisssmiiii, şiiiifresssi girildikten sonra bir
saaaaayfayaaaa girilip foruma mesaj yazılacaktır. Ve tabii bu girilen
mesajın herkes tarafından "görülme" durumu vardır. Bu forum ne kadar
sıklıkla takip edilecektir?  Gönderilen e-posta mesaji gibi anında
kullanıcının masaüstü üzerinde görülecek midir? Cevap hayır.  Teknik
bilgi paylaşımı konusunda bir hatıra paylaşmak istiyorum. Fort Point
Partners adlı .com danışman şirketimizde birçok "bilgi idaresi"
(knowledge management) seferlerine (crusade) tâbi olduk. Bu atılımlar,
şirket Dosya Servis Makinasını indekslemek ve bir web sayfasından
aranabilir hale getirmek gibi şeyler sâğladılar.

Fakat hiçbiri teknik liderlerin ve programcıların kendi e-posta
hesapları içinde tuttukları e-posta arşivlerinin yerine
tutamamıştır. Bu durumun en ilginç örneklerinden biri, şirkette en
uzun süredir çalışan bir teknik liderin, birinin sorduğu bir teknik
soruya Roger adlı arkadaşımızın verdiği bir cevabı, 3 sene öncesinde
"aynı" teknik soruya verdiği cevaba "tutarlılık" açısından kontrol
etmesiydi! Roger hakikaten aynı cevabı vermişti, ve arkadaşımız olan
teknik lider Roger'ı bu tutarlılığı açısından kutlamıştı! :) Burada
kullanılan bilgi idaresi tekniği, e-posta arşivinde arama yapmaktan
ibarettir! Arama özelliğinin gücünü yabana atmamak gerekir. Sonuçta
google'ın İnternet'i nasıl bir bilgi erişim ortamına çevirdiğini
hepimiz biliyoruz.  O zaman, bilgi idaresini iyileştirmek isteyen
şirkete dönersek, yapılması gerekenler şunlar olmalıdır.  * Bilgi
paylaşımı teşvik edilmelidir: E-posta öbeklerine gönderilen mesaj
sayısı artmalıdır. Daha önce bahsettiğim şirket FPP, bu konuda
kültürel olarak oldukça iyi idi. Hattâ bilgi paylaşımını şirket
kültürünün as maddelerinden biri hâline getirdiklerini
söyleyebiliriz. Şirkete girdiğimiz andan itibaren bu paylaşma yönünde
olan teşvik kafamıza çakılmaktaydı, ve bu teşvik en tepeden, başkan ve
CEO seviyesinden geliyordu. Meselâ her Pazartesi günü sabah yapılan
toplantılarda "alınan dersler" gibi bir bölümde, birinin bir alınan
ders paylaşması istenirdi. Tabii her şirket (ve ülke) kültürü bu kadar
şov gerektiren bir durumu kaldırmayabilir, fakat bu yönde, ve aynı
güçte teşvikler verilebilir.

* E-posta servisiniz kullanışlı olmalıdır: Arşivler için insanlara yer
açın. Bilgi işlem sektöründe çalışan insanlar için 70-80 MB'lık yer,
yer değil, bir şakadır. E-posta servisiniz nedir? Lotus Notes gibi
garabet yazılımları atın. Microsoft'u sevmememize rağmen, MS
Outlook'un Notes'dan daha iyi olduğunu belirtmeliyim. Hangi yazılımı
kullanırsanız kullanın, hızlı ve kullanımı rahat olsun. Arama özelliği
rahat erişilir ve hızlı olsun.

* E-posta öbeklerini dışarıdan indekslemeyi düşünün: Şirkete X
tarihinda katılmış bir arkadaş, 3-4 sene önceki teknik yazışmaları
görebilmelidir. Bunun için belki de şirket içinde pişirilmiş
(homegrown) bir gezici/indeksleyici (spider) programı pek güzel
işinizi görür. Java + Tomcat + Perl gibi bir çözümün bu bağlamda
yapamayacağı şey yoktur.  Yâni sonuç itibariyle, sorunu talep ucunda
değil, arz ucunde çözmek lazımdır.





