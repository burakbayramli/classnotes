<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-19">Ders 19</h1>
<p>Bu dersten başlayarak ve birkaç ders boyunca çoğu mühendis ve bazı bilimcinin, onların karşılaştığı türden tüm diferansiyel denklemleri çözmekte en popüler bulduğu yöntemi göreceğiz. Yöntemin ismi Laplace Transformu.</p>
<p>Bu yöntemi kullanmak için birkaç hafta yeterli, ama o zaman bile metot etrafında belli bir gizem bulutu kalıyor, insanlar tekniğin nereden geldiğini bir türlü anlayamıyorlar, ve doğal olarak bu onları rahatsız ediyor.</p>
<p>Laplace Transformunu anlamanın iyi bir yolu onu üstel seri (power series) olarak görmektir. Bir üstel seri bildiğimiz gibi şu formdadır</p>
<p><span class="math display">\[ \sum_{0}^{\infty} a_n x^n \]</span></p>
<p>Bu seriye yapılacak en doğal işlem onu toplamaktır. Sonuç genelde <span class="math inline">\(f(x)\)</span> gibi bir genel tanımla gösterilir, biz burada gelenekten biraz kopacağız, toplamın <span class="math inline">\(a\)</span> ile ilişkisini iyice belli etmek için <span class="math inline">\(A(x)\)</span> kullanacağız.</p>
<p><span class="math display">\[ \sum_{0}^{\infty} a_n x^n = A(x)
\qquad (1)
\]</span></p>
<p>Bir değişiklik daha: <span class="math inline">\(a_n\)</span> aslında bir ayrıksal dizin içindeki belli <span class="math inline">\(a\)</span> değerleri, bunu da iyice belli etmek için bilgisayar notasyonu kullanalım, <span class="math inline">\(a_n\)</span>, <span class="math inline">\(a(n)\)</span> olsun.</p>
<p><span class="math display">\[ \sum_{0}^{\infty} a(n) x^n = A(x)\]</span></p>
<p>Bu şekilde bakınca, üstel serinin yaptığı bir ayrıksal fonksiyonu <span class="math inline">\(a\)</span>'yi (çünkü içinde reel sayılar var, ve bir fonksiyon) belli bir toplam ile ilintilendirmek.</p>
<p><span class="math display">\[ a(n) \leadsto A(x) \]</span></p>
<p>Peki eğer <span class="math inline">\(a(n) = 1\)</span> ise, yani fonksiyon hep aynı sabit değer 1'i veriyorsa, o zaman toplam ne olur?</p>
<p><span class="math display">\[ 1 \leadsto \frac{1}{1-x}, \ \ |x|&lt;1 \]</span></p>
<p>çünkü <span class="math inline">\(a(n) = 1\)</span> ise üstel seri</p>
<p><span class="math display">\[ = 1 \cdot x + 1 \cdot x^2 + 1 \cdot x^3 + ... \]</span></p>
<p><span class="math display">\[ = x + x^2 + x^3 + ... \]</span></p>
<p>olacaktır, ve bu toplam <span class="math inline">\(1/1-x\)</span>'e yaklaşır (dikkat: <span class="math inline">\(|x|&lt;1\)</span> olduğu durumda).</p>
<p>Başka bir fonksiyona daha bakalım, <span class="math inline">\(1 / n!\)</span></p>
<p><span class="math display">\[ \frac{1}{n!} \leadsto e^x \]</span></p>
<p>Bu (ilginç) bakış açısında göre, işleme bir ayrıksal fonksiyon giriyor, dışarıya bir sürekli fonksiyon çıkıyor. Bu arada dikkat, giren <span class="math inline">\(n\)</span> bazlı, çıkan <span class="math inline">\(x\)</span> bazlı.</p>
<p>Şimdi diyelim ki ayrıksal olan toplam işlemini sürekli hale getirmek istiyorum. Önce</p>
<p><span class="math display">\[ n = 0,1,2,.. \]</span></p>
<p>yerine sürekli bir değişken kullanmaya başlarım, mesela</p>
<p><span class="math display">\[ t: 0 \le t \le \infty \]</span></p>
<p>ki bu <span class="math inline">\(t\)</span> üstteki aralıktaki tüm reel değerleri taşıyabilecek.</p>
<p>Fakat ayrıksaldan sürekliliğe geçince toplam işlemini kullanamam, onun yerine entegral kullanmam gerekir.</p>
<p><span class="math display">\[ \int_0^{\infty} a(t)x^t \mathrm{d} t \]</span></p>
<p>Peki bu neyin fonksiyonu acaba? <span class="math inline">\(t\)</span>'nin değil çünkü onun &quot;üzerinden'' entegre ederek yokediyorum (integrate out), entegrasyon sonrası <span class="math inline">\(t\)</span> kalmıyor. Hayır, üstteki fonksiyon her <span class="math inline">\(x\)</span> için belli bir değer hesaplayacağına göre, o <span class="math inline">\(x\)</span>'in bir fonksiyonu olmalı.</p>
<p><span class="math display">\[ \int_0^{\infty} a(t)x^t \mathrm{d} t = A(x)\]</span></p>
<p>Fakat hala işimiz bitmedi. Hiçbir mühendis, matematikçi üstteki gibi bir formu kullanmaz, çünkü <span class="math inline">\(x\)</span> baz halde ve bu tür ifadeler türev alırken, entegrasyon yaparken problem çıkartabilir. Daha iyi bir baz <span class="math inline">\(e\)</span> olur, <span class="math inline">\(e\)</span> bazlı türev almayı, entegrasyon yapmayı herkes sever [çünkü çok kolay].</p>
<p><span class="math display">\[ x = e^{\ln x} \]</span></p>
<p><span class="math display">\[ x^t = (e^{\ln x})^t \]</span></p>
<p>Bir nokta daha: eğer <span class="math inline">\(x &gt; 1\)</span> ise üstteki entegralin bir değer yaklaşması (converge) çok zordur, çünkü entegral üst sınırında <span class="math inline">\(\infty\)</span> var, bu tür entegraller dikkatli muamele ister. O zaman şu şartı koyarım, <span class="math inline">\(0 &lt; x &lt; 1\)</span>.</p>
<p>Eğer <span class="math inline">\(0 &lt; x &lt; 1\)</span> olacak ise, <span class="math inline">\(\ln x &lt; 0\)</span> demektir.</p>
<p>Tabii kimse <span class="math inline">\(\ln x\)</span>'i bir değişken olarak kullanmaz,</p>
<p><span class="math display">\[ s = \ln x \]</span></p>
<p>ve negatif değişkenlerle uğraşmak istemediğimiz için</p>
<p><span class="math display">\[ -s = -\ln x \]</span></p>
<p>yaparız, ki hep pozitif olan <span class="math inline">\(-s\)</span> ile iş yapabilelim.</p>
<p>Tüm bunlar kozmetik değişiklikler bu arada, sembolik olarak bu işlemi hoşumuza giden bir şeye döndürmek için yaptıklarımız.</p>
<p>Entegrali tekrar yazalım şimdi. Öncelikle kimse fonksiyon olarak <span class="math inline">\(a(t)\)</span> ismini kullanmaz, ona <span class="math inline">\(f\)</span> diyelim.</p>
<p><span class="math display">\[ \int_0^{\infty} f(t)(e^{-s})^t \mathrm{d} t = ..\]</span></p>
<p>Üstünü almak, kurallara göre çarpıma dönüştüğüne göre</p>
<p><span class="math display">\[ \int_0^{\infty} f(t)e^{-st} \mathrm{d} t = ..\]</span></p>
<p>Fonksiyon neye eşit? <span class="math inline">\(A(x)\)</span>, <span class="math inline">\(x\)</span>'in fonksiyonu idi, ama şimdi <span class="math inline">\(s\)</span> kullanıyoruz, o zaman</p>
<p><span class="math display">\[ \int_0^{\infty} f(t)e^{-st} \mathrm{d} t = F(s)\]</span></p>
<p>Nihai formül ustteki. Ve tekrar vurgulayayım, bu formül ayrıksal üstel seri (1)'in analog versiyonundan ibaret. İşte Laplace Transformu budur. Bu operasyonun en alışılmadık tarafı içeri <span class="math inline">\(t\)</span>'nin fonksiyonun girmesi, ama dışarı <span class="math inline">\(s\)</span>'in fonksiyonun çıkması. Kıyasla operatörlerde böyle değildi, diferansiyel operatöründe mesela <span class="math inline">\(3x\)</span> giriyor, dışarı <span class="math inline">\(3\)</span> çıkıyor, ama burada işler böyle değil, bu karışıklık yaratıyor. Ama vurgulamak gerekir ki Laplace Transformu adı üstünde bir transformdur, değişkenin değişmesinin sebebi burada.</p>
<div class="figure">
<img src="19_1.png" />

</div>
<p>Laplace için kitabımızın kullandığı notasyon</p>
<p><span class="math display">\[ \mathcal{L}(f(t)) = F(s) \]</span></p>
<p>Fakat bazen bu notasyonu kullanmak çok zor oluyor, bir sürü parantez üst üste biniyor, vs. O durumlarda şu yeterli</p>
<p><span class="math display">\[ f(t) \leadsto F(s) \]</span></p>
<p>Tabii lineerlik kuralını da üstteki ile ifade etmek zor, onun için <span class="math inline">\(\mathcal{L}\)</span> daha iyi,</p>
<p><span class="math display">\[ \mathcal{L}(f+g) = \mathcal{L}(f) + \mathcal{L}(g) \]</span></p>
<p>Sabitle çarpım kural</p>
<p><span class="math display">\[ \mathcal{L}(cf) = c \mathcal{L}(f)  \]</span></p>
<p>Lineerlik kuralı işliyor çünkü entegraller bağlamında düşünürsek, entegrallerin toplamı aynı entegral altında gruplanabilir, yani bu kural işliyor çünkü entegralin kendisi de lineer bir operatör.</p>
<p>Eh artık ise koyulalım. Mesela bildik bazı fonksiyonların Laplace transformunu bulalım.</p>
<p>Örnek</p>
<p><span class="math display">\[ 1 \leadsto ? \]</span></p>
<p><span class="math display">\[ \int_0^{\infty} e^{-st} \mathrm{d} t \]</span></p>
<p>Dikkat, bu entegral uygun olmayan bir (improper) entegral. Bu tür entegrallerin tanımına bakalım</p>
<p><span class="math display">\[ \lim_{R \to \infty}  \int_{0}^{R} e^{-st} \mathrm{d} t  \]</span></p>
<p>Önce şu entegrali hesaplayalım,</p>
<p><span class="math display">\[  \int_{0}^{R} e^{-st} \mathrm{d} t \]</span></p>
<p><span class="math inline">\(t\)</span>'ye göre entegral alıyoruz, o zaman <span class="math inline">\(s\)</span> bir sabit gibidir.</p>
<p><span class="math display">\[  = \frac{ e^{-st}}{-s}  \bigg|_{0}^{R} \]</span></p>
<p><span class="math display">\[ = \frac{e^{-sR} - 1}{-s} \]</span></p>
<p>O zaman</p>
<p><span class="math display">\[ \lim_{R \to \infty}  \int_{0}^{R} e^{-st} \mathrm{d} t  = 
\lim_{R \to \infty} \frac{e^{-sR} - 1}{-s}  = \frac{1}{s}
\]</span></p>
<p>Yani</p>
<p><span class="math display">\[ 1 \leadsto \frac{1}{s} \]</span></p>
<p>Bu doğru mu? Hayır değil. Bir hata yaptık, daha doğrusu bir şeyi atladık. Limit ifadesindeki <span class="math inline">\(e^{-sR}\)</span> sıfıra gider, sadece ve sadece <span class="math inline">\(s &gt; 0\)</span> ise. Sonucun tam hali</p>
<p><span class="math display">\[ 1 \leadsto \frac{1}{s}, \ \ s &gt; 0 \]</span></p>
<p>Ama diğer yandan &quot;ya <span class="math inline">\(s &lt; 0\)</span> ise o zaman Laplace Transformu nedir?'' sorusunun da anlamı yoktur. 1'in Laplace transformu alttaki fonksiyondur, bu fonksiyonun eksi bölgesinde karşılığı yoktur.</p>
<div class="figure">
<img src="19_2.png" />

</div>
<p>Örnek</p>
<p><span class="math display">\[ e^{at} \leadsto ? \]</span></p>
<p>Bu arada insanlar Laplace transform tekniğini şimdiye kadar pek çok kez gördüğümüz türden fonksiyonlar üzerinde kullanırlar hep, üstel fonksiyonlar, polinomlar, sinüs, cosinüs ifadeleri, kompleks sayılar gibi. Diğer türden şeylerde .. onu kullanmazlar. Bu hayal kırıklığı yaratmasın, ODE çözerken Laplace tekniği bazı işleri diğer kullandığımız tekniklerden çok daha iyi yapar. Neyse Laplace'in avantajlarına ileride daha belirgin vurgu yapacağız. Örneğimize dönelim.</p>
<p>Aslında daha genel bir duruma bakalım, şu ifadenin</p>
<p><span class="math display">\[ e^{at}f(t) \]</span></p>
<p>Laplace transformunu yapacağız, ve bunu <span class="math inline">\(f(t)\)</span>'nin transformu bilindiği durum için yapacağız, üstteki blok ifade için genel bir formül üreteceğiz, ve onu başarınca, <span class="math inline">\(e^{at}\)</span> ifadesi <span class="math inline">\(e^{at} \cdot 1\)</span> olarak görülebilir, eh 1'in transformunu zaten biliyoruz, o zaman genel formül üzerinden <span class="math inline">\(e^{at}\)</span>'in transformunu hemen buluruz. Genel formülün transformu</p>
<p><span class="math display">\[ \int_0^{\infty} e^{at} f(t)e^{-st} \mathrm{d} t \]</span></p>
<p>İki üstel ifadeyi birleştirelim, ve öyle yapalım ki <span class="math inline">\(f(t)\)</span>'in transformu bir şekilde formülde olsun. Ulaşmak istediğim nokta</p>
<p><span class="math display">\[ \int_0^{\infty} f(t)e^{-( ... )t } \mathrm{d} t \]</span></p>
<p>şeklinde, eğer eksi bu şekilde dışarıda kalacaksa, geri kalanlar neye benzer?</p>
<p><span class="math display">\[ \int_0^{\infty} f(t)e^{-(s-a)t } \mathrm{d} t \]</span></p>
<p>Bu nedir? Bu da bir Laplace transformudur! Eğer <span class="math inline">\(-a\)</span> orada olmasaydı, geri kalanlar <span class="math inline">\(f(t)\)</span>'nin transformu olacaktı. O zaman</p>
<p><span class="math display">\[ = F(s-a) \]</span></p>
<p>Şartları koyalım, üstteki durumda <span class="math inline">\(s-a &gt; 0\)</span> olmalı, o zaman <span class="math inline">\(s &gt; a\)</span> olmalı.</p>
<p><span class="math inline">\(F\)</span> içinde <span class="math inline">\(-a\)</span> sonucu bir tür &quot;kaydırma'' gibi duruyor, zaten bu genel formülün ismi &quot;üstel kaydırma kuralı (exponential shift law)''. Mühendisler bu kuralı çok kullanırlar.</p>
<p><span class="math inline">\(e^{at}\)</span>'ye dönelim. 1'in transformu <span class="math inline">\(1/s\)</span> ise, kaydırma kuralıyla</p>
<p><span class="math display">\[ e^{at} \leadsto \frac{1}{s-a} \]</span></p>
<p>Peki transform edilmek istenen sinüs ve cosinüs olduğu durumlarda ne yaparız? Hatırlayalım, <span class="math inline">\(\sin\)</span> ve <span class="math inline">\(\cos\)</span> ifadelerini kompleks olarak ifade edebiliriz, ve üstteki genel kural <span class="math inline">\(a\)</span> bir kompleks sayı olduğunda da işler.</p>
<p><span class="math display">\[ e^{(a+bi)t} \leadsto \frac{1}{s - (a+bi)}, \ \ s&gt;a  \]</span></p>
<p>Kontrol edelim, mesela</p>
<p>Örnek</p>
<p><span class="math display">\[ \cos at \leadsto ? \]</span></p>
<p><span class="math display">\[ \cos (at) = \frac{e^{iat} + e^{-iat} }{2} \]</span></p>
<p>Bu formül nereden geldi? Geriye doğru Euler formülünden (backwards Euler formula). İleri doğru Euler</p>
<p><span class="math display">\[ e^{i\theta} = \cos\theta + i\sin\theta \]</span></p>
<p><span class="math display">\[ e^{-i\theta} = \cos\theta - i\sin\theta \]</span></p>
<p>Eğer iki formülü toplarsak</p>
<p><span class="math display">\[ e^{i\theta} + e^{-i\theta} = 2 \cos\theta \]</span></p>
<p><span class="math display">\[ \frac{e^{i\theta} + e^{-i\theta}}{2} = \cos\theta \]</span></p>
<p>O zaman</p>
<p><span class="math display">\[ \mathcal{L}(\cos(at)) = \frac{1}{2} \mathcal{L} 
(\frac{1}{s-ia} + \frac{1}{s+ia} )
\]</span></p>
<p>Yanlız dikkat, eşitliğin sol tarafına bakalım, bir reel ifade var, sağ tarafta ise kompleks bazı ibareler var. Demek ki bir şekilde sağ taraf reel bir sonuca ulaşmalı. Hatırlarsak, bir şeyin reel olup olmadığını kontrol etmenin iki yolu var. Ya hesabı yaparız ve hayali kısmının sıfır olduğunu görürüz, ya da ifade içindeki <span class="math inline">\(i\)</span>'lerin işaretini değiştiriz, sonuç hala aynı ise, o zaman elimizdeki reel bir ifade demektir. Öyle ya, eğer <span class="math inline">\(i\)</span> bölümü aktif olan bir ifadeye sahip olsaydık, <span class="math inline">\(i\)</span>'nin işareti değişince sonuç değişirdi.</p>
<p><span class="math display">\[ \frac{1}{s-ia} + \frac{1}{s+ia} \]</span></p>
<p>ifadesinde işaretler değişirse</p>
<p><span class="math display">\[ \frac{1}{s+ia} + \frac{1}{s-ia} \]</span></p>
<p>olur. Bu hala aynı ifade! Demek ki üstteki toplam reel bir sayı.</p>
<p>Biz sonucu yine de hesaplayalım</p>
<p><span class="math display">\[ = \frac{1}{2}\frac{2s}{s^2+a^2} \]</span></p>
<p><span class="math display">\[ \cos at \leadsto \frac{s}{s^2+a^2} \]</span></p>
<p>Benzer hesabı <span class="math inline">\(\sin\)</span> için yaparsak</p>
<p><span class="math display">\[ \sin at \leadsto \frac{a}{s^2 + a^2} \]</span></p>
<p>İşlememiz gereken önemli bir konu, Laplace transform tersi (inverse Laplace Transform). Çoğu zaman diferansiyel denklemlerle uğraşırken çoğunlukla elimize bir <span class="math inline">\(F(s)\)</span> geçer, ve oradan geriye doğru <span class="math inline">\(t\)</span> bazındaki formüle geçmemiz gerekir. Bu geriye gidiş için hazır tabloları kullanmak yeterli değil, işin önemli bir bölümünü kendimiz yapmamız lazım. Onun için de kısmi kesirlere ayırma (partial fraction decomposition) yapmak lazım.</p>
<p><span class="math display">\[ \frac{1}{s(s+3)} \  \stackrel{-1}{\leadsto} ? \]</span></p>
<p><span class="math display">\[ \frac{1}{s(s+3)} = 
\frac{1/3}{s} + \frac{-1/3}{s+3}
\]</span></p>
<p>Laplace tersi işlemi lineer'dir, o zaman tersi işlemini teker teker üstteki parçalar üzerinde uygulayabiliriz. Şimdi iyi haber, bu parçaların her biri hazır tablolarda bulunan türden.</p>
<p><span class="math display">\[ = \frac{1}{3} \mathcal{L}^{-1}\frac{1}{s}  - 
\frac{1}{3} \mathcal{L}^{-1}\frac{1}{s+3}  
\]</span></p>
<p><span class="math inline">\(\mathcal{L}^{-1}1/s\)</span>'in ne olduğunu biliyoruz, <span class="math inline">\(=1\)</span>. Diğeri</p>
<p><span class="math display">\[ \frac{1}{s+3} \stackrel{-1}{\leadsto} e^{-3t} \]</span></p>
<p><span class="math display">\[ =  
\frac{1}{3} - \frac{1}{3} e^{-3t}
\]</span></p>
<p>Şimdi <span class="math inline">\(t^n\)</span>'nin Laplace transformunu yapmak istiyorum.</p>
<p><span class="math display">\[ \int_0^{\infty} t^ne^{-st} \mathrm{d} t \]</span></p>
<p>Parçalarla entegre (integration by parts) tekniğini kullanabilirim, çünkü <span class="math inline">\(t^n\)</span> pek çok art arda türevini almak isteyebileceğim bir şey, <span class="math inline">\(e^{-st}\)</span>'yi ise tekrar tekrar kolayca entegre edebilirim.</p>
<p>Parçalarla entegre tekniğinde ilk başta türev alınmaz, entegrasyon yapılır. Bilindiği gibi parçalarla entegrasyon formülü</p>
<p><span class="math display">\[ \int_a^b u \mathrm{d} v =  uv - \int_a^b v \mathrm{d} u  \]</span></p>
<p>Sonra (eksi işaretinden sonra) her ikisi de yanyana yapılır.</p>
<p><span class="math display">\[
t^n \frac{e^{-st}}{-s} \bigg]_{0}^{\infty}  - 
\int_{0}^{\infty} nt^{n-1} \frac{e^{-st}}{-s} \mathrm{d} t
\qquad (3)
\]</span></p>
<p>Bu parçaları teker teker inceleyelim, <span class="math inline">\(s&gt;0\)</span> olsun</p>
<p><span class="math display">\[ \lim_{t \to \infty} \frac{t^n  e^{-st}}{-s}\]</span></p>
<p><span class="math display">\[ = \frac{-1}{s}\lim_{t \to \infty} \frac{t^n}{ e^{st}}\]</span></p>
<p>Üstteki ifadede hem bölen hem bölünen sonsuza gidiyorlar, ama hangisi daha hızlı sonsuza gidiyor acaba? Cevap bölendeki <span class="math inline">\(e\)</span> bazlı ifade. Çünkü L'Hospital'ın Kuralı böyle söylüyor. Özetlemek gerekirse bu kural / teori hem bölümün hem bölenin aynı anda ardı ardına türevini alır, bu türevler sonucu üst taraf <span class="math inline">\(n,n-1,n-2,..\)</span> diye azalırken bölendeki <span class="math inline">\(e\)</span> bana mısın bile demez, değişmeden kalır. Bölüm <span class="math inline">\(t^0\)</span>'a kadar iner, ama alt taraf aynı kaldığı için o kazanır, yani üstteki ifadede bölen sonsuza gider, ifadenin tamamı sıfıra gider.</p>
<p><span class="math display">\[ = \frac{-1}{s}\lim_{t \to \infty} \frac{t^n}{ e^{st}} = 0\]</span></p>
<p>(3)'teki sol kısma dönersek</p>
<p><span class="math display">\[ 0 - 0  \]</span></p>
<p>elde ederiz, yani sıfır. (3)'e geri dönelim</p>
<p><span class="math display">\[
0 - 0   +
\frac{n}{s} \int_{0}^{\infty} t^{n-1} e^{-st} \mathrm{d} t = 
\frac{n}{s} \mathcal{L} (t^{n-1})
\]</span></p>
<p>Bu bir azaltma formülü haline geldi, yani her transform bir öncekinin bir eksiltilmiş hali.</p>
<p><span class="math display">\[ \mathcal{L} (t^n) = \frac{n}{s} \mathcal{L} (t^{n-1}) 
 \]</span></p>
<p>Bir sonrakine bakarsak, ve bu zinciri sonuna kadar devam ettirirsek</p>
<p><span class="math display">\[ \frac{n}{s} \mathcal{L} (t^{n-1}) = ... = 
\frac{n(n-1)...1 }{s^n}\mathcal{L}(t^0)
 \]</span></p>
<p><span class="math display">\[ = \frac{n!}{s^{n+1}} \]</span></p>
<p><span class="math inline">\(s\)</span> üzeri <span class="math inline">\(n+1\)</span> çünkü bir ekstra <span class="math inline">\(1/s\)</span> <span class="math inline">\(\mathcal{L} (t^0)\)</span>'dan geliyor.</p>
<p>Soru - Problem Set 7 Part II 26 a)</p>
<p>Farz edelim ki <span class="math inline">\(f(t)\)</span>'nin Laplace Transformu <span class="math inline">\(F(s)\)</span> ve <span class="math inline">\(a &gt; 0\)</span>. <span class="math inline">\(g(t) = f(at)\)</span> için değişken değiştirme (change of variables) tekniğini kullanarak bir formül bul, bu bu formül <span class="math inline">\(F(s)\)</span>'i kullanan bir formül olsun.</p>
<p>Cevap</p>
<p>Eğer düz formülü yazsaydık,</p>
<p><span class="math display">\[ \int_{ 0}^{\infty} f(at) e^{ -st} \mathrm{d} t \]</span></p>
<p>olacaktı. Üstteki <span class="math inline">\(f(at)\)</span>'yi <span class="math inline">\(f(t)\)</span> gibi bir forma nasıl döndürürüz? <span class="math inline">\(a\)</span>'yi dışa çekemeyiz, çünkü <span class="math inline">\(f\)</span>'in nasıl bir fonksiyon olduğunu bilmiyoruz. O zaman <span class="math inline">\(f\)</span>'e tek değişken veremesek bile &quot;veriyormuş gibi'' yaparız, değişken değişimi kullanırız.</p>
<p><span class="math display">\[ u=at, t = u/a, \mathrm{d} u=a \mathrm{d} t \]</span></p>
<p><span class="math display">\[ \int_{ 0}^{\infty} f(u) e^{ -s(u/a)} 1/a \mathrm{d} u \]</span></p>
<p><span class="math display">\[
= \frac{ 1}{a}\int_{ 0}^{\infty} f(u) e^{ -(s/a)u} \mathrm{d} u  = 
\frac{ 1}{a}F \bigg(\frac{ s}{a} \bigg)
\]</span></p>
<p>Bu arada <span class="math inline">\(f(t)\)</span> yerine <span class="math inline">\(f(u)\)</span> var ama, zaten <span class="math inline">\(t\)</span> değişkeni bir yer tutucu gibi, önemli olan, &quot;Laplace Transformundan'' bahsedilen fonksiyon <span class="math inline">\(f\)</span>.</p>
</body>
</html>
