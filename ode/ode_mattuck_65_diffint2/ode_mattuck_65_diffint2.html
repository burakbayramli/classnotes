<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="türevler-ve-entegraller-2">Türevler ve Entegraller 2</h1>
<p>Calculus'un Temel Teoremi (The Fundamental Theorem of Calculus)</p>
<p>Ana teoriyi ispatlamadan önce iki diğer teoriden bahsetmemiz, ispatlamamız lazım. Bu teorilerden biri Geçiş Değeri Teorisi (Intermediate Value Theorem) diğeri Belirli Entegraller İçin Ortalama Değer Teoremi (Mean Value Theorem for Definite Integrals). Geçiş Değeri Teorisi basitçe şunu söyler</p>
<p>Teori</p>
<p><span class="math inline">\([a,b]\)</span> aralığında sürekli bir fonksiyon <span class="math inline">\(y=f(x)\)</span>, <span class="math inline">\(f(a)\)</span> ve <span class="math inline">\(f(b)\)</span> arasındaki her değeri muhakkak alır. Bir diğer değişle, eğer <span class="math inline">\(y_0\)</span>, <span class="math inline">\(f(a)\)</span> ve <span class="math inline">\(f(b)\)</span> arasındaki bir değer ise <span class="math inline">\([a,b]\)</span> aralığındaki bir <span class="math inline">\(c\)</span> için muhakkak <span class="math inline">\(y_0 = f(c)\)</span> olmalıdır.</p>
<p>Geometrik olarak bu teori <span class="math inline">\(y\)</span> eksenini <span class="math inline">\(f(a)\)</span> ve <span class="math inline">\(f(b)\)</span> arasında kesen <span class="math inline">\(y=y_0\)</span> yatay çizgisinin <span class="math inline">\(y=f(x)\)</span> fonksiyonunu muhakkak, en az bir kez keseceğidir. Grafik altta.</p>
<div class="figure">
<img src="calc_multi_app_05.png" />

</div>
<p>Sezgisel olarak bu anlamlı değil mi? Eğer sürekli bir fonksiyon var ise, <span class="math inline">\(f(a)\)</span>'dan <span class="math inline">\(f(b)\)</span>'ye giderken o aralıktaki her sayıya bir kez &quot;uğramaya'' mecburuz. Etraflarından dolaşmamız mümkün değil, çünkü kesintili bir fonksiyon değil, kesintisiz / sürekli bir fonksiyonumuz var. Bu teorinin daha detaylı ispatı için [1]'e bakılabilir.</p>
<p>Maks-Min Eşitsizliği</p>
<p>Eğer <span class="math inline">\([a,b]\)</span> aralığında <span class="math inline">\(f\)</span>, maksimum değer <span class="math inline">\(\max f\)</span>'e ve minimum değer <span class="math inline">\(min \ f\)</span>'e sahipse,</p>
<p><span class="math display">\[ \min f \cdot (b-a) \le \int_a^b f(x) \mathrm{d} x \le \max f \cdot (b-a) \]</span></p>
<p>demektir.</p>
<div class="figure">
<img src="calc_multi_app_08.png" />

</div>
<p>Bu kural diyor ki <span class="math inline">\(f\)</span>'in <span class="math inline">\([a,b]\)</span> üzerindeki entegrali hiçbir zaman <span class="math inline">\(f\)</span>'in minimum'u çarpı <span class="math inline">\([a,b]\)</span> aralığının uzunluğu'ndan küçük olamaz, ve <span class="math inline">\(f\)</span>'in maksimumu çarpı <span class="math inline">\([a,b]\)</span> aralığının uzunluğu'ndan büyük olamaz.</p>
<p>İspat</p>
<p>Eğer <span class="math inline">\((b-a)\)</span>'yi <span class="math inline">\(\sum_{k=1}^n \Delta x_k\)</span> olarak görürsek</p>
<p><span class="math display">\[ \min \ f \cdot (b-a) = \min \ f \cdot \sum_{k=1}^n \Delta x_k \]</span> <span class="math display">\[  = \sum_{k=1}^n \min \ f \cdot \Delta x_k  \]</span></p>
<p><span class="math inline">\([a,b]\)</span> aralığındaki herhangi bir değer <span class="math inline">\(c_k\)</span> için</p>
<p><span class="math display">\[  \le \sum_{k=1}^n f(c_k) \cdot \Delta x_k  \]</span></p>
<p>Öyle değil mi? <span class="math inline">\(min \ f\)</span> değeri en küçük değer ise, <span class="math inline">\([a,b]\)</span> aralığındaki herhangi bir nokta <span class="math inline">\(c_k\)</span>'nin <span class="math inline">\(f\)</span> değeri bu değere ya eşit, ya da ondan büyüktür. Yani <span class="math inline">\(min \ f \le f(c_k)\)</span>. Devam edersek</p>
<p><span class="math display">\[  \le \sum_{k=1}^n \max f \cdot \Delta x_k  \]</span></p>
<p>Üstteki benzer mantığı takip ediyor, bu sefer <span class="math inline">\(f(c_k) \le \max f\)</span>. Son ifadedeki <span class="math inline">\(max\)</span>'i dışarı alabiliriz.</p>
<p><span class="math display">\[ = \max f \sum_{k=1}^n \cdot \Delta x_k  \]</span></p>
<p><span class="math display">\[ = \max f (b-a)  \]</span></p>
<p>Rolle'nin Teorisi</p>
<p>Bir sonraki teoriyi ispatlamadan önce orada gerekli Rolle'nin Teorisinden bahsetmek lazım. Bu teoriyi ispatlamadan vereceğiz, kabaca doğru olduğunu anlayabiliriz, teori der ki, eğer bir fonksiyon <span class="math inline">\(f\)</span> 1) <span class="math inline">\([a,b]\)</span> kapalı bölgesinde sürekli 2) (a,b) açık aralığında türevi alınabilir ve <span class="math inline">\(f(a)=f(b)\)</span> ise o zaman bir aynı aralıkta <span class="math inline">\(f&#39;(c)=0\)</span> olacak şekilde bir <span class="math inline">\(c\)</span> varlığı kesindir.</p>
<p>Altta bazı örnekler görüyoruz,</p>
<div class="figure">
<img src="calc_multi_app_02.png" />

</div>
<p>Tarif etmek gerekirse iki nokta arasında başı ve sonu aynı olan bir fonksiyon o arada bir noktada muhakkak tepe, ya da dip noktasına varmış olmalıdır, yani türevi orada sıfır olmalıdır. Bu sezgisel olarak akla yatkın bir önerme herhalde. İspat için [2, sf. 281].</p>
<p>Ortalama Değer Teoremi (Türevli Form)</p>
<p>Eğer <span class="math inline">\(f\)</span> fonksiyonu açık aralığında (interval) <span class="math inline">\((a,b)\)</span> türevi alınabilir halde ise ve kapalı aralıkta <span class="math inline">\([a,b]\)</span> sürekli ise, o zaman <span class="math inline">\((a,b)\)</span> aralığında en az bir <span class="math inline">\(c\)</span> değeri vardır ki bu değer için</p>
<p><span class="math display">\[
f&#39;(c) = \frac{f(b) - f(a)}{b-a}
\]</span></p>
<p>doğrudur.</p>
<div class="figure">
<img src="calc_multi_app_01.png" />

</div>
<p>Bu teorinin de ispatı için [2, sf. 282]'ye bakılabilir, fakat yine kabaca takip edilen tekniği tarif edelim; eğer üstteki grafiği sağa doğru yatırırsak, yani o <span class="math inline">\(l\)</span> çizgisi tam <span class="math inline">\(x\)</span> eksenine paralel olacak şekilde saat yönüne doğru her şeyi çevirirsek, yeni <span class="math inline">\(f(a)\)</span> ve <span class="math inline">\(f(b)\)</span> aynı <span class="math inline">\(y\)</span> seviyesinde olacaklar, eh bu durumda Rolle Teorisi kullanılabilir, ve oradan gelen <span class="math inline">\(c\)</span> olma mecburiyetini ilk grafiğe tercüme edersek oradaki <span class="math inline">\(c\)</span> varlığını da ispatlamış oluruz.</p>
<p>Ortalama Değer Teoremi (Entegral Form)</p>
<p>Eğer <span class="math inline">\(f\)</span> fonksiyonu <span class="math inline">\([a,b]\)</span> arasında sürekli ise o zaman <span class="math inline">\([a,b]\)</span> aralığında olan bir <span class="math inline">\(c\)</span> noktasında</p>
<p><span class="math display">\[ f(c) = \frac{1}{b-a}\int_a^b f(x) \mathrm{d} x \]</span></p>
<p>eşitliği doğru olmalıdır. Yani alttaki resimde sol grafikteki mavi alanın <span class="math inline">\(b-a\)</span> ile bölünerek elde edilen ortalama değeri, <span class="math inline">\([a,b]\)</span> aralığındaki bir <span class="math inline">\(c\)</span> üzerinden <span class="math inline">\(f(c)\)</span>'ye muhakkak eşittir. Ya da bir kenarı <span class="math inline">\(f(c)\)</span>, diğeri <span class="math inline">\(b-a\)</span> olan bir diktortgenin alanı (alt sağdaki resim), mavi alanın tamamına eşit olacaktır.</p>
<div class="figure">
<img src="calc_multi_app_07.png" />

</div>
<p>Maks-Min Eşitsizliğinin iki tarafını <span class="math inline">\(b-a\)</span>'ya bölersek</p>
<p><span class="math display">\[ \min f  \le \frac{1}{b-a} \int_a^b f(x) \mathrm{d} x \le \max f  \]</span></p>
<p>elde ederiz. Eğer Geçiş Değeri Teorisi doğruysa, <span class="math inline">\(\min f\)</span> ve <span class="math inline">\(\max f\)</span> arasındaki tüm noktalar ziyaret edilmelidir. O zaman böyle bir <span class="math inline">\(f(c)\)</span> kesinlikle var demektir.</p>
<p>Calculus'un Temel Teoremi</p>
<p>Teori</p>
<p>Eğer <span class="math inline">\(f\)</span> fonksiyonu <span class="math inline">\([a,b]\)</span> arasında sürekli ise o zaman</p>
<p><span class="math display">\[ F(x) = \int_a^x f(t) \mathrm{d} t  \]</span></p>
<p>fonksiyonu da <span class="math inline">\([a,b]\)</span> arasında süreklidir, ve bu fonksiyonun türevi <span class="math inline">\(f(x)\)</span>'in kendisidir.</p>
<p>Yani</p>
<p><span class="math display">\[ F&#39;(x) = \frac{d}{dx}\int_a^x f(t) \mathrm{d} t = f(x)   \]</span></p>
<div class="figure">
<img src="calc_multi_app_03.png" />

</div>
<p>İspat</p>
<p>Türevin tanımını direk <span class="math inline">\(F(x)\)</span> üzerinde uygulayalım, <span class="math inline">\([a,b]\)</span> içinde olan <span class="math inline">\(x\)</span> ve <span class="math inline">\(x+h\)</span> aralığını alalım, ve</p>
<p><span class="math display">\[ \frac{F(x+h)-F(x)}{h} \]</span></p>
<p>bölümünün limitinin, <span class="math inline">\(h \to 0\)</span> iken, <span class="math inline">\(f(x)\)</span>'e gittiğini göstermeye çalışalım. <span class="math inline">\(F(x+h)\)</span> ve <span class="math inline">\(F(x)\)</span> fonksiyonlarını entegralleri üzerinden tanımlayalım. O zaman üstteki formülün bölüm kısmı</p>
<p><span class="math display">\[ F(x+h) - F(x) = \int_a^{x+h} f(t) \mathrm{d} t - \int_a^x f(t) \mathrm{d} t  \]</span></p>
<p>Entegrallerin toplam kuralına göre üstteki formülün sağ tarafı</p>
<p><span class="math display">\[ \int_x^{x+h} f(t) \mathrm{d} t  \]</span></p>
<p>ifadesidir. O zaman bölümün tamamı</p>
<p><span class="math display">\[ \frac{F(x+h)-F(x)}{h} = \frac{1}{h} \int_x^{x+h} f(t) \mathrm{d} t   \]</span></p>
<p>Ortalama Değer Teoremine göre, üstteki eşitliğin sağındaki ifadenin, <span class="math inline">\(x\)</span> ve <span class="math inline">\(x+h\)</span> aralığında <span class="math inline">\(f\)</span>'in aldığı değerlerden birine aynen eşit olduğunu biliyoruz. Yani o aralıktaki bir <span class="math inline">\(c\)</span> için</p>
<p><span class="math display">\[ \frac{1}{h} \int_x^{x+h} f(t) \mathrm{d} t = f(c) \]</span></p>
<p>kesinlikle doğru olmalı. Şimdi, <span class="math inline">\(h \to 0\)</span> oldukça, <span class="math inline">\(x+h\)</span> mecburen <span class="math inline">\(x\)</span>'e yaklaşmak zorunda kalacaktır, çünkü <span class="math inline">\(c\)</span>, <span class="math inline">\(x\)</span> ile <span class="math inline">\(x+h\)</span> arasında sıkışıp kalmıştır. <span class="math inline">\(f\)</span> fonksiyonu <span class="math inline">\(x\)</span> noktasında sürekli olduğuna göre, o zaman <span class="math inline">\(f(c)\)</span>, <span class="math inline">\(f(x)\)</span>'e yaklaşmalıdır.</p>
<p><span class="math display">\[ \lim_{h \to 0} f(c) = f(x) \]</span></p>
<p>Şimdi elimizdeki bu bilgiyle başa dönersek,</p>
<p><span class="math display">\[ \frac{dF}{dx} = \lim_{h \to 0} \frac{F(x+h)-F(x)}{h} \]</span></p>
<p><span class="math display">\[  = \lim_{h \to 0} \frac{1}{h} \int_x^{x+h} f(t) \mathrm{d} t   \]</span></p>
<p><span class="math display">\[ = \lim_{h \to 0} f(c) \]</span></p>
<p><span class="math display">\[ = f(x) \]</span></p>
<p>Ek olarak ilgili bir teori daha gösterelim.</p>
<p>Cauchy Ortalama Değer Teorisi (Cauchy Mean-value Theorem)</p>
<p>Teori şöyle</p>
<p>Eğer <span class="math inline">\(f,g\)</span> fonksiyonları <span class="math inline">\([a,b]\)</span> aralığında sürekli ise ve <span class="math inline">\(g&#39;(x) \ne 0\)</span> farz edildiği durumda <span class="math inline">\([a,b]\)</span> arasında öyle bir <span class="math inline">\(c\)</span> vardır ki,</p>
<p><span class="math display">\[ \frac{f&#39;(c)}{g&#39;(c)} = \frac{f(b)-f(a)}{g(b)-g(a)} \]</span></p>
<p>ifadesi doğrudur.</p>
<p>İspat</p>
<p>Şimdi daha önceden gördüğümüz Ortalama Değer Teorisi'ni (Cauchy olmayan) iki kere kullanacağız. Teoriyi önce <span class="math inline">\(g(a) \ne g(b)\)</span> olduğunu göstermek için kullanacağız. Çünkü eğer bu doğru olsaydı, Ortalama Değer Teorisi</p>
<p><span class="math display">\[ g&#39;(c) = \frac{g(b) - g(a)}{b-a} = 0\]</span></p>
<p>olurdu, ki bu <span class="math inline">\([a,b]\)</span> arasındaki bir <span class="math inline">\(c\)</span> için başta yaptığımız faraziyemiz <span class="math inline">\(g&#39;(x) \ne 0\)</span> ile ters düşerdi.</p>
<p>İkinci kullanım: <span class="math inline">\(F(x)\)</span> adında, <span class="math inline">\(f,g\)</span> fonksiyonlarını kullanan başka bir fonksiyon kurgulayalım.</p>
<p><span class="math display">\[ F(x) = f(x) - f(a) - \frac{f(b)-f(a) }{g(b)-g(a)}[g(x)-g(a)] \]</span></p>
<p>Bu fonksiyonun türevi, <span class="math inline">\(f,g\)</span>'nin türevi alınabildiği her yerde alınabilir olur. Ayrıca <span class="math inline">\(F(b) = F(a) = 0\)</span>. <span class="math inline">\(a,b\)</span> değerlerini yerine koyarsak bunu görebiliriz, mesela <span class="math inline">\(x=a\)</span> için</p>
<p><span class="math display">\[ F(a) = \cancelto{0}{f(a) - f(a)} -
\frac{f(b)-f(a) }{g(b)-g(a)}
[\cancelto{0}{g(a)-g(a)}] 
\]</span></p>
<p><span class="math display">\[  = 0 - 0 = 0 \]</span></p>
<p>O zaman, <span class="math inline">\(F(b) = F(a) = 0\)</span>'dan bir sonuca daha erişiriz. Bir fonksiyon <span class="math inline">\(a,b\)</span> uçlarında sıfır ise, bu fonksiyon bir şekilde azalıp, çoğalıyor, ya da çoğalıp azalıyor demektir, yani kesinlikle bir yerde tepe yapıyor demektir. Tepe yapmanın Calculus'taki tercümesi <span class="math inline">\([a,b]\)</span> arasındaki bir <span class="math inline">\(c\)</span> için <span class="math inline">\(F&#39;(c)=0\)</span> olmasıdır. O zaman üstteki <span class="math inline">\(F(x)\)</span>'in türevini alırsak, ve <span class="math inline">\(x=c\)</span> dersek,</p>
<p><span class="math display">\[ F&#39;(c) = f&#39;(c) - \frac{f(b)-f(a)}{g(b)-g(a)}[g&#39;(c)] = 0\]</span></p>
<p>doğru olmalıdır. Türev alırken <span class="math inline">\(f(a)\)</span> yokoldu çünkü sabitti, büyük bölüm yerinde kaldı çünkü tamamı <span class="math inline">\(g(x)\)</span> için katsayı. Eğer tekrar düzenlersek, negatif terimi sola alırsak, ve iki tarafı <span class="math inline">\(g&#39;(c)\)</span>'ye bölersek,</p>
<p><span class="math display">\[ \frac{f&#39;(c)}{g&#39;(c)} = \frac{f(b)-f(a)}{g(b)-g(a)} \]</span></p>
<p>ifadesini elde ederiz. Yani baştaki teoriyi elde etmiş oluruz.</p>
<p>Ortalama Değer Teorisini ilk kez kullanmamızın sebebi, üstteki bölenin sıfır olmamasını istediğimiz içindi, çünkü sıfırla bölüm tanımsızdır.</p>
<p>Türev İşlevi Nasıl Türetilir</p>
<p>Calculus, bir veya daha fazla dereceli denklemlerin, en yüksek noktasını bulmak, değişimi temsil etmek gibi birçok bilim ve mühendislik alanında kullanılır. Herhalde Calculus'in türev, entegral alma gibi yöntemlerini şimdiye kadar çok gördük. Fakat genelde anlatılmayan, türev ve entegral işlemlerinin nasıl yapıldığı, yani Calculus'in nasıl işlediği.</p>
<p>Örnek olarak, aşağıdaki grafiğe bakalım.</p>
<div class="figure">
<img src="ode_mattuck_93_diff_10.png" />

</div>
<p>Gösterilen eğri, <span class="math inline">\(x^2\)</span> eğrisi. Bu eğrinin artış oranını bulmak için, artış oranını temsil eden işlevi bulabiliriz. Bu işleve türev alarak gideceğiz.</p>
<p>Bunu yapmanın bir yolu, y eksenindeki artışı x eksenindeki artış ile bölmek.</p>
<p><span class="math display">\[ f(x) = x^2 \]</span></p>
<p><span class="math inline">\(f(x)\)</span>'in türevini bulmak için</p>
<p><span class="math display">\[ = \frac{f(x+\Delta x) - f(x)}{\Delta x} \]</span></p>
<p><span class="math display">\[ = \frac{(x+\Delta x)^2 - x^2}{\Delta x} \]</span></p>
<p><span class="math display">\[ = \frac{x^2 + 2x\Delta x + \Delta x^2 - x^2}{\Delta x} \]</span></p>
<p><span class="math inline">\(x^2\)</span>'ler iptal oldu</p>
<p><span class="math display">\[=  \frac{2x\Delta x + \Delta x^2}{\Delta x} \]</span></p>
<p><span class="math display">\[ = 2x + \Delta x \]</span></p>
<p>Bu elimizdeki işlev, türevin son haline yaklaştı. En son haline getirmek için, şöyle düşünmemiz gerekiyor. Artış miktarını bulduk, ama x eksenindeki artış basamağı ne kadar büyük olmalı? Sonuna kadar küçültürsek, elimize hangi işlev geçer?</p>
<p>Calculus'u ilk bulan Leibniz adlı matematikçi, zamanına göre büyük bir ilerleme olan bu yeni metodu bir türlü meslektaşlarına tarif edemiyordu. &quot;<span class="math inline">\(x^2\)</span>'nin türevi nasıl 2x oluyor&quot; gibi sorulara, artış miktarı kavramını anlatıyor, fakat <span class="math inline">\(2x\)</span> formülüne geldiğini bahsederken, &quot;<span class="math inline">\(x\)</span>'teki artış sonsuz küçüldüğü için <span class="math inline">\(2x\)</span>'e yaklaşıyoruz&quot; deyince, arkadaşları onu anlamıyordu. Zamanın matematikçileri bu 'sonsuz küçüklük' kavramını çok eleştirdiler. Leibniz sonunda, &quot;sonsuz küçük sayıların olduğu delilik gibi gelebilir, fakat pratik hesaplamalar açısından yararlı bir alet olarak Calculus'un hala yararlı olabileceğini düşünüyorum&quot; demişti. Yani Calculus'un matematiksel ispatı Leibniz zamanında yapılamadı. Keşifler tarihin de bu olağan bir durumdur. Türevler, zamanı için yeterince normal dışı bir buluştu, bunun üzerine hemen arkasından bir diğer sarsıcı buluşun yapılması, çoğu zaman mümkün olmamaktadır.</p>
<p>Bu yüzden türevlerin soyut matematiksel olarak ispatının yapılması, 1821'de limit kuramının keşfine kadar beklemiştir. Fakat bu keşiften önce bile, mühendisler ve bilim adamları Calculus yöntemlerini verimli bir şekilde kullanmaya başlamışlardı.</p>
<p>Sonsuz Küçüklük</p>
<p>Leipniz ve Calculus'un &quot;öteki babası'' sayılan Newton'un söylemeye çalıştıkları, türev işleminin bir durağan resim üzerinde yapılan hesap değil, ardışıl yaklaşıklama süreci altında bir sabit sonuca &quot;yaklaşan&quot; hareketli bir hedef olduğu idi. Matematiksel limit kuramı, bu tür bir tarifi gösterebildiği için sonunda Calculus'u ispatlamak mümkün oldu.</p>
<p><span class="math display">\[ g(x) = 2x + \Delta x \]</span></p>
<p><span class="math display">\[ \lim_{\Delta x \to 0}g(x) = \lim_{\Delta x \to 0} (2x + \Delta x)  \]</span></p>
<p><span class="math display">\[ \lim_{\Delta x \to 0}g(x) = 2x\]</span></p>
<p>Bu formüle bakarak bir daha belirtmek gerekir ki, <span class="math inline">\(x\)</span> değişimini 0'a eşitlemiyoruz. 0'a eşitleseydik, daha baştan bölünen olarak elimize sıfır geçeceği için cebirsel işlemde bu kadar ilerlememiz mümkün olmazdı. Yaptığımız, limit tarifini kullanarak, <span class="math inline">\(x\)</span> sıfıra yaklaşırken türev <span class="math inline">\(2x\)</span>'e yaklaşır demektir.</p>
<p>Bu tanım sonucu elde ettiğimiz yeni fonksiyon da, tüm diğer fonksiyonlar gibi, aynen limitlerin çalıştığı uzayda olduğu gibi sonsuz küçük aralıklarla çalışabilecek bir tanım olduğu için, bu türetilmiş yeni fonksiyonu da normal bir fonksiyon olarak kabul etmemiz mümkün olmaktadır.</p>
<p>Dolaylı Türev Almak (Implicit Differentiation)</p>
<p>Türev alırken başlangıçta <span class="math inline">\(y = x^2\)</span> turu <span class="math inline">\(y\)</span>'yi direk <span class="math inline">\(x\)</span> ile ilintilendiren açık, belirtilmiş, belli (explicit) fonksiyon varlığı farz edilir. Fakat bazen elde dolaylı <span class="math inline">\(x^2+y^2 = 9\)</span> gibi bir fonksiyon olabilir burada her iki değişken arasında bir alaka vardır fakat bağımlı, bağımsız değişken yoktur, gösterilen ilişkiyi tatmin eden tüm <span class="math inline">\(x,y\)</span> değerleri geçerli değerlerdir.</p>
<div class="figure">
<img src="ode_mattuck_93_diff_03.png" />

</div>
<p>Fakat bu durumda herhangi bir <span class="math inline">\(x,y\)</span> noktasındaki eğriye teğet çizgiyi nasıl buluruz? Dolaylı türev alarak bunu başarabiliriz [4], yine <span class="math inline">\(\frac{\mathrm{d}}{\mathrm{d} x}\)</span> türevini alıyoruz ve uzun uzadıya <span class="math inline">\(y\)</span>'yi <span class="math inline">\(x\)</span> üzerinden bir sürü cebirsel takla ile temsil etmeye uğraşmadan türev işlemi bu alakayı farz ediyor, ve gerektiği yerde Zincirleme Kuralı kullanıyor.</p>
<p><span class="math display">\[
\frac{\mathrm{d}}{\mathrm{d} x} (x^2)  + \frac{\mathrm{d}}{\mathrm{d} x} (y^2) = \frac{\mathrm{d}}{\mathrm{d} x} (9)
\]</span></p>
<p>İlk terim basit, <span class="math inline">\(2x\)</span>. İkinci terimde Zincirleme Kuralı lazım,</p>
<p><span class="math display">\[
\frac{\mathrm{d}}{\mathrm{d} x} (y^2) = \frac{\mathrm{d}}{\mathrm{d} x} (y^2) \frac{\mathrm{d} y}{\mathrm{d} x} =
2y \frac{\mathrm{d} y}{\mathrm{d} x}
\]</span></p>
<p>Üçüncü terim sabitin türevi olduğu için sıfır. Yani</p>
<p><span class="math display">\[
2x + 2y \frac{\mathrm{d} y}{\mathrm{d} x} = 0
\]</span></p>
<p>Şimdi <span class="math inline">\(\mathrm{d} y / \mathrm{d} x\)</span> için düzenleme yaparsak,</p>
<p><span class="math display">\[
\frac{\mathrm{d} y}{\mathrm{d} x} = -\frac{x}{y}
\]</span></p>
<p>elde ederiz.</p>
<p>Entegralleri Türetmek</p>
<p>Aynen türevleri limitler üzerinden formalize edebildiğimiz gibi entegralleri de toplamların eriştiği bir limit olarak formalize edebiliriz. Bu bakış açısını matematiksel olarak tarif eden Bernhard Riemann'dir ve tarif ettiği entegral formalizmi Riemann toplamı (Riemann sum) olarak bilinir [1, sf. 340].</p>
<p>Diyelim ki bir <span class="math inline">\(f(x)\)</span> fonksiyonumuz var, iki nokta arasındaki <span class="math inline">\(x\)</span> yatay eksenini <span class="math inline">\(\Delta x\)</span> büyüklüğünde <span class="math inline">\(n\)</span> tane eşit parçaya bölüyoruz, her parça ortasındaki <span class="math inline">\(c_k\)</span>'de fonksiyonun değeri tabii ki <span class="math inline">\(f(c_k)\)</span>, bu dikdörtgen parçasının yüksekliği, genişliği <span class="math inline">\(\Delta x\)</span>. Riemann formalizmi için bu parçaların eşit büyüklükte olması gerekmez, biz alttaki örnek için eşit diyeceğiz, ve</p>
<p><span class="math display">\[ 
I = \lim_{n \to \infty} \sum_{k=1}^{n} f(c_k) \Delta x
\]</span></p>
<p>hesabına bakacağız.</p>
<p>Entegralleri Nasıl Düşünelim</p>
<p>Calculus kitaplarında entegralleri anlatmak için çoğu zaman &quot;toplam'' kavramı on plana çıkarılır, mesela entegralin alttaki resimde <span class="math inline">\(f(x)\)</span> fonksiyonunun altında kalan ufak ufak dikdörtgenlerinin alanlarının &quot;toplamı'' olduğundan bahsedilir.</p>
<div class="figure">
<img src="area.png" />

</div>
<p>Fakat bu tür bir anlatım bazen karışıklığa yol açabiliyor [6]. Daha iyi bir anlatım entegralin &quot;değişen değerlerin çarpımı'' olduğudur. Alttaki resimdeki dikdörtgeni düşünelim,</p>
<div class="figure">
<img src="box.png" />

</div>
<p>ve diyelim ki bir dikdörtgen, entegralin hesapladığı alanı yaklaşıksal olarak temsil ediyor. Dikdörtgen alanı nasıl hesaplanır? İki kenarının çarpılmasıyla! Entegral de aslında böyle bir hesaptır, sadece kenarlardan biri sabit değildir, ve sürekli değişmektedir. Bu tür bir anlayış birimleri sonuca dahil etmek gerektiğinde ise yarar, mesela yatay ekşen zaman <span class="math inline">\(t\)</span> işe, ve dikey eksen hız <span class="math inline">\(v(t)\)</span> ise, katedilen mesafe, <span class="math inline">\(v(t)\)</span> nasıl bir şekilde verilmiş olursa olsun,</p>
<p><span class="math display">\[ Mesafe = \int v(t) \mathrm{d} t \]</span></p>
<p>formülüyle hesaplanacaktır. Eğer hız ve zaman sabit olsalar, mesela 5 ile 4 gibi, o zaman hesap son derece basit olacaktı, 3 x 4 = 12 ile sonucu bulacaktık.</p>
<p>Tabii ki çarpmak ile toplamak arasında yakın bağlantılar var, mesela 3 x 4'u şu şekilde resmedelim</p>
<div class="figure">
<img src="ode_mattuck_94_int_04.png" />

</div>
<p>Burada, evet, 3 değerini dört kere birbiriyle topluyoruz, 3 + 3 + 3 + 3 = 12 ve bu durum 3 x 4 ile aynı sonucu veriyor. Fakat 3'lerin toplamı, eğri altındaki alan zihniyetini daha ilerletmeden azıcık farklı bir durumu düşünelim.</p>
<div class="figure">
<img src="ode_mattuck_94_int_09.png" />

</div>
<p>Bu durumda dikey eksendeki kolonlara bir ek yaptık, ama bu ekin genişliği tam bir kolon değil, yarım bir kolon. Bu durumda alan hesabını sadece dikey kolonların toplanması olarak yapsakdik 3'u beş kere toplamamız gerekirdi, ve 15 elde ederdik, yanlış bir hesap yapmış olurduk.</p>
<p>Toplamın doğru olması için yatay ekşenin genişliğinin hesaba katılması gerekir, 3<em>1 + 3</em>1 + 3<em>1 + 3</em>1 + 3<em>0.5 = 13.5. Ya da tüm genişliği tüm yükseklik ile çarparız 3 </em> 4.5 = 13.5.</p>
<p>Peki ilk örneğe dönersek, madem çarpımlardan bahsediyoruz, diyelim ki <span class="math inline">\(v(t) = 2t\)</span> o zaman <span class="math inline">\(t \cdot 2t\)</span> diyemez miyiz? Bu da olmaz, çünkü <span class="math inline">\(t\cdot 2t = 2t^2\)</span> bize sadece tek bir <span class="math inline">\(t\)</span> anındaki bir hesabı veriyor. Biz verilen bir başlangıç ve bitiş noktaları arasındaki &quot;tüm <span class="math inline">\(t\)</span>'ler üzerindeki'' katedilen mesafeyle ilgileniyoruz.</p>
<p>Yani entegral denince aklımıza çarpım gelsin, <span class="math inline">\(x,y\)</span> eksenleri bağlamında, <span class="math inline">\(y\)</span> eksenindeki <span class="math inline">\(f(x)\)</span>'i <span class="math inline">\(x\)</span>'i çarpıyoruz, bu çarpım <span class="math inline">\(x\)</span> için entegrale <span class="math inline">\(dx\)</span> olarak yansıyor, <span class="math inline">\(f(x)\)</span> ise entegre edilen fonksiyon haline geliyor.</p>
<p>Birimleri hesaba katarsak anlatılanlar biraz daha anlamlanır belki. Eğer hız km / saat ise, zaman saat ise, sadece hızların toplamı mesafe birimini km / saat yapar, bu yanlış olur. Ama çarpım olarak düşünürsek km / saat * saat = km sonucunu verir ki bu mesafenin birimidir.</p>
<p>Ortalama mı, Toplam mı?</p>
<p>Diğer yandan bazen bir aralıkta bir fonksiyonun entegrali alındığında onun &quot;ortalamasından'' da bahsedildiğinin görebiliriz. Peki bir entegral bir toplam midir (ya da akıllı çarpım) yoksa bir ortalama mı? Aslında bu iki kavram arasında fazla bir fark yok; sonuçta 10 tane sayının toplamı ile averajı arasında 1/10 sabiti ile çarpım haricinde bir fark yok [7].</p>
<p>Tam Diferansiyel (Total Differential)</p>
<p>Bir <span class="math inline">\(f\)</span> fonksiyonunun tam diferansiyeli (total differential) o fonksiyonun lineerleştirilmesi anlamına gelir. İki değişkenli bir fonksiyon için şöyle temsil edilir:</p>
<p><span class="math display">\[ df = f_x(x_0, y_0)\mathrm{d} x + f_y(x_0,y_0)\mathrm{d} y  \]</span></p>
<p>Bu formu nasıl türetiriz? Bize lazım olan lineerleştirme formülasyonu. Tek değişkenli bir fonksiyonu lineerleştirmenin tekniği şudur:</p>
<p><span class="math display">\[ L(x) = f(x_0) + f&#39;(x_0) \Delta x  \]</span></p>
<p>Burada <span class="math inline">\(L(x)\)</span> gerçek fonksiyonu yaklaşıksal (approximate) olarak temsil eden lineer fonksiyondur.</p>
<div class="figure">
<img src="ode_mattuck_95_total_06.png" />

</div>
<p>Bu fonksiyonu genişleterek iki değişkenli hale getirelim (sadece <span class="math inline">\(y\)</span> ekleyeceğiz)</p>
<p><span class="math display">\[ L(x,y) = f(x_0,y) + f_x(x_0,y) \Delta x \]</span></p>
<p>Bu fonksiyon da bir önceki kadar &quot;geçerli''. Sonuçta fonksiyonlar noktasal değerlere göre sonuç verirler, bu sebeple bir lineerleştirme işlemi 2 boyutlu ortamda herhangi bir <span class="math inline">\(x\)</span> noktasında yapılabildiği gibi, herhangi bir <span class="math inline">\(x\)</span>, <span class="math inline">\(y\)</span> noktasında da yapılabilir.</p>
<p>Şimdi üstteki denklemin sağ tarafında yer alan <span class="math inline">\(f(x_0,y)\)</span>'yi lineerleştirelim.</p>
<p><span class="math display">\[ L(x,y) = L(x_0,y_0) + f_y(x_0,y_0) \Delta y + f_x(x_0,y_0) \Delta x \]</span></p>
<p>Artık <span class="math inline">\(L(x_0,y_0)\)</span>'yi sol tarafa taşıyabiliriz:</p>
<p><span class="math display">\[ \Delta L = L(x,y) - L(x_0,y_0) = f_y(x_0,y_0) \Delta y + f_x(x_0,y_0)
\Delta x \]</span></p>
<p><span class="math inline">\(\Delta L\)</span> yani <span class="math inline">\(df\)</span> istediğimiz tam diferensiyel sonucudur, <span class="math inline">\(\Delta x\)</span> yerine <span class="math inline">\(\mathrm{d} x\)</span>, <span class="math inline">\(\Delta y\)</span> yerine <span class="math inline">\(\mathrm{d} y\)</span> kullanabiliriz, o zaman baştaki formun aynısını elde etmiş oluruz.</p>
<p>Türetirken kullandığımız numarayı üç, dört, vs. gibi istediğimiz kadar değişken taşıyan <span class="math inline">\(f\)</span> fonksiyonları için yapabilirdik, ve sonuç üstteki forma benzer olurdu. Her değişkenin kısmi türevi o değişkenin sonsuz ufaklıktaki &quot;değişimi'' ile çarpılıp, o çarpımlar toplanınca elimize tam diferansiyel geçiyor.</p>
<p>Bu yazı [1, sf. 130], [1, sf. 347], [1, sf. 358], ve [1, sf. 257]'yi baz almıştır. Diğer kaynaklar altta.</p>
<p><span class="math inline">\(dy/dx\)</span> bir kesir olarak görülebilir mi?</p>
<p>Mesela [1, sf. 225] bölüm 3.8'te türev <span class="math inline">\(dy/dx\)</span>'in bir kesir, bir oran olmadığı söylenir. Fakat bu şekilde görülemez mi? Çünkü <span class="math inline">\(dy = f&#39;(x)dx\)</span> formülünde <span class="math inline">\(dx\)</span> için gerçek sayılar verip sonucu (diferansiyeli) <span class="math inline">\(dy\)</span> olarak hesaplayabiliyoruz. Eğer bu formülü tekrar düzenlersek <span class="math inline">\(dy/dx\)</span> for kesir olarak görülebilirdi.. belki.</p>
<p>Fakat bu teorik olarak tamamiyle, her zaman işlemiyor. Yani pratikte bazen bu şekilde görebiliyoruz, fakat işin en temelinde durum böyle değil.</p>
<p>Tarihsel olarak, Calculus'u keşfeden matematikçi Leibniz bu notasyonu ileri sürdüğünde <span class="math inline">\(dy/dx\)</span>'i bir kesir olarak düşünmüştü, bu değerin temsil ettiği büyüklük &quot;<span class="math inline">\(x\)</span>'deki sonsuz ufak (infinitesimal) değişimin <span class="math inline">\(y\)</span>'de yarattığı sonsuz ufak değişime oranı'' olarak düşünülüyordu.</p>
<p>Fakat Calculus'un sonsuz ufaklıklar mantığını reel sayılar çerçevesinde kullanmak teorik olarak pek çok problemi beraberinde getiriyor. Bunlardan biri, sonsuz ufaklığın reel sayıların olduğu bir çerçevede var olamamasıdır! Reel sayılar önemli bir önşartı yerine getirirler, bu şartın ismi Arşimet Şartı'dır. Bu şarta göre, ne kadar küçük olursa olsun herhangi bir pozitif tam sayı <span class="math inline">\(\epsilon &gt; 0\)</span>, ne kadar büyük olursa olsun reel bir sayı <span class="math inline">\(M&gt;0\)</span> bağlamında, <span class="math inline">\(n\epsilon &gt; M\)</span> şartını doğrulayacak bir doğal sayı <span class="math inline">\(n\)</span> her zaman mevcuttur. Fakat sonsuz ufak bir <span class="math inline">\(\xi\)</span> o kadar ufak olmalıdır ki onu kendisine ne kadar eklersek ekleyelim, hiçbir zaman 1'e erişemeyiz, ki bu durum Arşimet Şartına aykırı olur [..]</p>
<p>Bu problemlerden kurtulmak için takip eden 200 sene içinde Calculus ta temelinden başlayarak sıfırdan tekrar yazılmıştır, ve şimdi gördüklerimiz bu sıfırdan inşanın sonuçları (mesela limit kavramı bunun bir sonucu). Bu tekrar yazım sayesinde / yüzünden türevler artık bir oran değil, bir limit.</p>
<p><span class="math display">\[ \lim_{h \to 0} \frac{f(x+h) - f(x)}{h}\]</span></p>
<p>Bu &quot;oranın limiti''ni &quot;limitlerin oranı'' olarak yazamayacağımız için (çünkü hem bölüm, hem bölen sıfıra gidiyorlar), o zaman türev bir oran değildir.</p>
<p>Fakat Leibniz'in notasyonu o tür kullanımı özendiriyor sanki, oraya doğru bir çekim yaratıyor, hatta bazen notasyonu o şekilde görmenin işe yaradığı bile oluyor, yani çoğu zaman bu notasyon sanki kesirmiş <em>gibi</em> davranıyor. Zincirleme Kanunu mesela</p>
<p><span class="math display">\[ \frac{dy}{dx} = \frac{dy}{du}\frac{du}{dx} \]</span></p>
<p>Türevlerin kesir olarak görüldüğü bir durumda üstteki ifade hakikaten doğal duruyor. Ya da Tersi Fonksiyon (Inverse Function) teorisi</p>
<p><span class="math display">\[ \frac{dx}{dy} = \frac{1}{\frac{dy}{dx}} \]</span></p>
<p>sonucu da eğer türevleri kesir olarak düşünüldüğü bir ortamda doğal gelecektir. İşte bu sebeple, yani notasyonun çok güzel ve özendirdiğinin çoğunlukla doğru şeyler olması sebebiyle artık bir limiti temsil eden notasyonu kullanmaya devam ediyoruz, her ne kadar artık gerçekten bir kesiri temsil etmiyor olsa bile. Hatta şu ilginç tarihi anektodu ekleyelim, bu notasyon o kadar iyidir, Newton'un notasyonu olan tek tırnak (<span class="math inline">\(y&#39;\)</span> gibi) işaretinden o kadar ileridir ki bazılarının iddiasına göre İngiltere'deki matematik ve bilim kara Avrupa'sının yüzyıllarca gerisinde kalmıştır - çünkü Newton ve Leibniz arasında Calculus'u kimin keşfettiği konusunda bir çatışma yaşandı (bugünkü konsensüs ikisinin de Calculus'u aynı anda keşfettiği üzerine), ve bu çatışma ortamında İngiliz bilim çevresinin Avrupa'daki ilerlemeleri, Leibniz notasyonunu dışlayıp Newton'u takip etmeleri sonucunu getirdi.. ve bu sebeple pek çok alanda geri kaldılar [..].</p>
<p>Sonuca gelirsek, <span class="math inline">\(dy/dx\)</span>'i bir kesir gibi yazıyor, ve pek çok hesapta onu sanki bir kesirmiş gibi kullanıyor, kullanabiliyor olsak bile, <span class="math inline">\(dy/dx\)</span> bir kesir değildir, sadece filmerde o rolü oynar (!).</p>
<p>Sonsuz Kuvvet, Calculus'un Temeli</p>
<p>Calculus'un bu kadar başarılı olmasının sebebi nedir? Calculus'un başarısının altında yatan sır çetrefil problemleri ufak parçalara bölebilmesi [8]. Tabii ki bir problemi parçalara bölmeyi pek çok diğer alanda da görüyoruz. Ama Calculus bunu en radikal şekilde yapıyor, problemleri <em>sonsuz ufak parçalara</em> bölebiliyor. Bir problemi bir, iki, vs. parçaya bölmek yerine onu bölüyor, bölüyor, ta ki problem unufak sonsuz tane parçalar haline gelinceye dek, sonra problemi o ufacık parçalar için çözüyor, ki bu noktada çoğunlukla çözüm büyük problemden çok daha rahattır. Sonra herşeyi biraraya koyuyor, bu adım bölmekten daha zor olabilir ama yine de esas büyük problemi çözmekten daha kolaydır, ve çözüme ulaşılıyor.</p>
<p>Yani Calculus iki adımda işini yapıyor, bölmek ve biraraya koymak. Bölme kısmına diferansiyel Calculus deniyor, biraya koyma kısmına entegral Calculus.</p>
<p>Calculus aslında çok eskidir, çünkü biraz önce bahsettiğimiz prensibin takip edilmesi için muhakkak formülsel formlar takip etmek şart değil. Mesela M.Ö. 250 zamanında yaşamış Arşimet bir çemberin alanını aşağı yukarı şöyle bir yaklaşımla buldu. Elimizde bir daire var, bir pizza diyelim, bu pizzanın alanını bulmak istiyoruz,</p>
<div class="figure">
<img src="circ_1.png" />

</div>
<p>Bildiklerimiz pizzanın yarıçapı (radıus) <span class="math inline">\(r\)</span> ve çevresi <span class="math inline">\(C\)</span>. Eğer pizzadan ufak bir parça kessek parçanın iki yanı tabii ki <span class="math inline">\(r\)</span> olur.</p>
<div class="figure">
<img src="circ_2.png" />

</div>
<p>Alan hesabı yapmak istiyoruz, bir fikir şu, pizzayı dört parçaya bölelim, sonra parçaları yanyana koyalım.</p>
<div class="figure">
<img src="circ_3.png" />

</div>
<p>Bu pek düzgün bir şekil olmadı, alanı rahatça hesaplamak kolay değil. Emin olduğumuz bir şey var, engebeli olsa da üst kısım <span class="math inline">\(C/2\)</span> uzunluğunda, alt kısım aynı şekilde. Bir dikdörtgen olsa iyi olurdu, o şekle erişmemiş olmamızın sebebi yeterince ufak parçaya bölmemiş olmamız mı acaba? 8 parçaya bölelim, ve yine parçaları yanyana koyalım,</p>
<div class="figure">
<img src="circ_4.png" />

</div>
<p>Bu şekil bir paralelogramı andırmaya başladı. Fena değil, üst, alttaki sınırların engebesi azaldı, düzleşmeye başladılar. Aslında bir dikdörtgenimsi sekle ufak bir hamle ile daha yaklaşabiliriz, soldaki parçanın yarısını alıp sağ tarafa yapıştıralım,</p>
<div class="figure">
<img src="circ_5.png" />

</div>
<p>Güzel. Hala tam düzleşme elde edemedik, eh ama şimdiye kadar ufalta ufalta bayağı yol aldık, daha da ufaltalım, 16 parça,</p>
<div class="figure">
<img src="circ_6.png" />

</div>
<p>Ne kadar parçaya bölersek o kadar dikdörtgene yaklaşıyoruz. Üstteki şekil dikdörtgene yaklaştığı için sonsuz parçanın birleşmesinin limite giderken tam bir dikdörtgen olacağını biliyoruz.</p>
<div class="figure">
<img src="circ_7.png" />

</div>
<p>Bu dikdörtgenin alanını bulmak çok kolay, <span class="math inline">\(r \cdot C/2\)</span>. Eh bölünen parçaları kaybetmedik, hepsini kullandık, o zaman bu alan en baştaki dairenin de alanı olmalı! Arşimet işte daire alanını, matematiksel ispatı ile beraber, işte böyle hesapladı</p>
<p>Not: Formülleri daha detaylandırırsak, <span class="math inline">\(C\)</span>'nin <span class="math inline">\(r\)</span> ile ilişkisi zaten biliniyorsa, <span class="math inline">\(C = 2 \pi r\)</span>, buradan alan</p>
<p><span class="math display">\[
A = r C/2 = r (2 \pi r)/2 = \pi r^2 
\]</span></p>
<p>Fakat <span class="math inline">\(C\)</span> bazlı alan ispatının en dahiyane kısmı sonsuzluğun kullanılma şekli. 4, 8, 16 ile başladık, parçaların toplamı gitgide daha çok dikdörtgene benzemeye başladı. Ama sonsuz tane parçanın limitinin ortaya çıkarttığı şekil tam dikdörtgen olacaktı, ve nihai hesapta bu formu kullanabilirdik. İşte Calculus'un temeli burada yatıyor. Sonsuzluğa gidince herşey daha basit hale geliyor.</p>
<p>Kaynaklar</p>
<p>[1] Thomas, <em>Thomas Calculus 11th Edition</em></p>
<p>[2] Stewart, <em>Calculus, Early Transcendentals</em></p>
<p>[3] Strang, <em>Calculus</em></p>
<p>[4] AMSI, <em>Implicit differentiation</em>, <a href="https://www.math.ucdavis.edu/~kouba/CalcOneDIRECTORY/implicitdiffdirectory/ImplicitDiff.html" class="uri">https://www.math.ucdavis.edu/~kouba/CalcOneDIRECTORY/implicitdiffdirectory/ImplicitDiff.html</a></p>
<p>[6] Better Explained, <em>A Calculus Analogy: Integrals as Multiplication</em>, <a href="http://betterexplained.com/articles/a-calculus-analogy-integrals-as-multiplication/" class="uri">http://betterexplained.com/articles/a-calculus-analogy-integrals-as-multiplication/</a></p>
<p>[7] Quora, <a href="https://www.quora.com/Is-an-integral-more-analogous-to-a-sum-or-to-an-average" class="uri">https://www.quora.com/Is-an-integral-more-analogous-to-a-sum-or-to-an-average</a></p>
<p>[8] Strogatz, <em>Infinite Powers</em></p>
</body>
</html>
