<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  
    <meta name="generator" content="pandoc" />
    <meta name="viewport" content="width=device-width, initial-scale=1.0"/>
    <script type="text/x-mathjax-config">
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"], cancelto: ["Extension","cancel"]
      });
    });
    </script>

  <title>Ders 12</title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-12">Ders 12</h1>
<p>Bu derste homojen olmayan (inhomogeneous) denklemlere ciddi bir giriş yapacağız.</p>
<p><span class="math display">\[ y&#39;&#39; + p(x)y&#39; + q(x)y = f(x) \]</span></p>
<p>Şimdiye kadar eşitliğin sağ tarafı sıfır olmuştu, artık orada bir fonksiyon var. Not: Çoğu uygulamada <span class="math inline">\(x\)</span> yerine <span class="math inline">\(t\)</span> sembolü vardır, zaman (time) için.</p>
<p><span class="math inline">\(f(x)\)</span> için pek çok isim kullanılır. Giriş sinyali (input signal), sürücü terimi (driving term), güç terimi (forcing term), vs. Bunlardan hangisinin kullanıldığı hangi derste olduğunuza göre değişebilir, farklı mühendislik, bilim dalları farklı terimleri kullanabilirler, ama tüm bu terimler aynı şeyi kastediyorlar.</p>
<p>Çözüm <span class="math inline">\(y(x)\)</span> ise cevap (response) olarak nitelenir, çıktı (output) kelimesi de kullanılır.</p>
<p>Şimdiye kadar homojen koşulu incelememizin sebebi üstteki ODE'nin homojen denklemin çözümü bilinmeden çözülemeyeceği.. Yani <span class="math inline">\(y&#39;&#39; + p(x)y&#39; + q(x)y = 0\)</span> denklemi çözüm için önemli. Sıfıra eşit olan denkleme de farklı isimler veriliyor: Alakalı homojen ODE, indirgenmiş (reduced) denklem gibi.</p>
<p>Yani homojen denklemin çözümü <span class="math inline">\(y = c_1y_1 + c_2y_2\)</span> homojen olmayan denklem için gerekli, o sebeple ayrı bir şekilde bir sembolü de var. Bazen <span class="math inline">\(y_c\)</span>, bazen <span class="math inline">\(y_h\)</span>. Hiç alt sembol (subscript) koymayanlar da var, bunlar işi oldukça karıştırıyorlar tabii. <span class="math inline">\(y_c\)</span>'ye verilen isim nedir? Bir ismi yok, çoğu kitap ona &quot;alakalı homojen denklemin çözümü'' gibi uzun bir etiket veriyor. Bu dersin kitabı ona &quot;tamamlayıcı çözüm (complimentary solution)'' ismi vermiş.</p>
<p>Klasik Örnekler</p>
<p>Ornek 1</p>
<p><span class="math display">\[ mx&#39;&#39; + bx&#39; + kx = f(t) \]</span></p>
<p>Bu daha önceden hatırlayacağımız yay / kütle / engelleyici sistemi. Fakat bu sistemde daha önce sağ taraf sıfırdı. Şimdi sıfır yerine olan <span class="math inline">\(f(t)\)</span> fiziksel sistemde neyi temsil ediyor?</p>
<p>Resmi hatırlayalım</p>
<div class="figure">
<img src="12_1.png" />

</div>
<p>Ortada duran kütle ileri geri gidebiliyordu, eğer denklemde <span class="math inline">\(f(t)\)</span> varsa, biri o kütle üzerinde ek olarak direk bir güç uygulamış olur, mesela kütlenin bir metal olduğunu farzedelim, ve uzaktan birinin bir mıknatıs tutarak yay, engelleyici &quot;haricinde'' değişik bir yönden de bir güç uyguladığını hayal edelim.</p>
<p><span class="math inline">\(f(t)=0\)</span> olduğu zaman (yani denklemde olmadığı zaman), sistem pasiftir. Dışarıdan hiçbir güç uygulanmamaktadır. Başlangıç şartları olarak bazı şeyler yapabiliriz tabii, mesela kütleyi bir tarafa doğru çekip, bırakmak gibi. Ama ondan sonra sistemde herşey kendiliğinden olacak, sistem salınıma girecek, ya da girmeyecek, vs. Eğer <span class="math inline">\(f(t)\)</span> varsa, bu sisteme güç uygulanmış sistem (forced system) denmesi bu yüzden.</p>
<p>Örnek 2</p>
<p>Diferansiyel bir modeli mükemmel bir şekilde takip eden bir diğer sistem, basit bir elekrik devresidir.</p>
<div class="figure">
<img src="12_2.png" />

</div>
<p><span class="math inline">\(L\)</span> bobinin yarattığı oluşturucu (inductance) terimidir. Bu devreyi temsil etmek için iki diferansiyel denklem kullanılır, ama bu denklemlerden biri ötekinden türetilebilir, ikisi de Kirchoff'un voltaj kanununa bağlıdır. Bu kanun der ki &quot;devrenin tüm noktalarında alınan voltaj farklılıkları / düşüklüklüklerini toplarsak, sonuç sıfır olmalıdır''.</p>
<p><span class="math inline">\(q\)</span> kapasitans üzerindeki akım (charge), <span class="math inline">\(i\)</span> devredeki akımdır.</p>
<p>Denklem şöyle</p>
<p><span class="math display">\[ Li&#39; + Ri + \frac{q}{C} = \varepsilon(t) \]</span></p>
<p>Sağdaki <span class="math inline">\(\varepsilon\)</span> belki bir pil, bir jeneratör üzerinden devreye eklenen enerji. Bu enerji sinüssel bir dalga şeklinde olabilir, ki o zaman alternatif akımdan (AC/DC) bahsediyor olurduk, ya da sabit olabilir, o zaman düz akımdan (DC) bahsediyor olurduk.</p>
<p>Formül hala nihai formunda değil, oraya gelmek için bir şey daha bilmemiz gerekiyor, <span class="math inline">\(q&#39; = i\)</span>, yani akımın kapasitörü terk ediş hızı devrenin akıma eşittir, akım bu yüzden hareket eder. Tabii aslında hareket eden bir şey yok, her elektron yanındakini ittirir, ama aslında yerlerini terk etmezler, her neyse [hoca ben de bu işi tam anlamıyorum diyor], bu noktada iki şey yapabiliriz. Ya tüm denklemi entegre ederiz ve her şeyi <span class="math inline">\(q\)</span> bazında temsil ederiz, ya da denklemin türevini alırız ve her şeyi <span class="math inline">\(i\)</span> bazında temsil ederiz. Bir türev yöntemini takip edeceğiz:</p>
<p><span class="math display">\[ Li&#39;&#39; + Ri&#39; + \frac{i}{C} = \varepsilon(t)&#39;\]</span></p>
<p>Eğer sağ tarafta düz akım olsaydı türev sonrası <span class="math inline">\(\varepsilon(t)&#39;\)</span> sıfır olacaktı. Böylece elimize homojen bir denklem geçmiş olurdu.</p>
<p>Eğer düz akım bile koymamış olsaydık, yani devreye dışarıdan ek yapmasaydık, belki başlangıç şartı olarak kapasitör içinde bir doluluk olabilirdi, ve bu akım yavaşça devre üzerinden, az sönümlü durumda mesela ileri geriye bir salınımla akacak ve bitecekti. Ama genellikle uygulamalarda olan dışarıdan enerji verilmesi ve akımın ittirilmesi / sürülmesi / idare edilmesi, ve buna göre akımın ne olacağının hesaplanması.</p>
<p>Elimizdeki iki problemler işte bunlar. Ya pasif devre, ya da dışarıdan verilen enerji.</p>
<p>Şimdi homojen bir denklemi çözmek için gereken kilit teoremi görelim.</p>
<p>Teori</p>
<p><span class="math display">\[ Ly = f(x) \]</span></p>
<p>Üstteki bir ODE ve <span class="math inline">\(L\)</span> bir lineer operatör. O zaman çözüm şu formdadır:</p>
<p><span class="math display">\[ y_p + y_c \]</span></p>
<p>yani</p>
<p><span class="math display">\[ y = y_p + c_1y_1 + c_2y_2 \]</span></p>
<p><span class="math inline">\(y_p\)</span> özel (particular) çözüm. Bu kelime bu dersin en kötü seçilmiş / kafa karıştırıcı kelimelerinden biri. Özel çözüm derken sanki özgün (unique) çağrışımı yapılıyor ama aslında kastedilen herhangi bir çözüm.</p>
<p>Teoriye dönelim, eğer <span class="math inline">\(L\)</span>'in lineer operatör oluşunu kullanırsak teorinin ispatı çok kolay. İki ifadeyi ispatlamamız gerekiyor.</p>
<ol style="list-style-type: decimal">
<li>Tüm <span class="math inline">\(y = y_p + c_1y_1 + c_2y_2\)</span> ifadeleri çözümdür. Bu ifadeyi nasıl ispatlarız? Ana denkleme koyarak.</li>
</ol>
<p><span class="math display">\[ L(y_p + c_1y_1 + c_2y_2) \]</span></p>
<p>Üstteki lineer operatör olduğuna göre</p>
<p><span class="math display">\[ = L(y_p) + L(c_1y_1 + c_2y_2) \]</span></p>
<p>Biliyoruz ki</p>
<p><span class="math display">\[ = \underbrace{L(y_p)}_{f(x)} + \underbrace{L(c_1y_1 + c_2y_2)}_{0} \]</span></p>
<p><span class="math display">\[ =f(x) \]</span></p>
<p>Demek ki tüm <span class="math inline">\(y_p + c_1y_1 + c_2y_2\)</span>'ler bir çözümdür.</p>
<p>Bu hikayenin bir yarısı tabii. Hikayenin ikinci yarısı bu çözümlerin &quot;yegane'' çözümler olduğunu göstermek. Şimdi ortaya <span class="math inline">\(u(x)\)</span> diye bir ufaklık çıkartacağız, bu arkadaş çözüm olduğunu zannedecek. Ve bizde ispatta göstermeliyiz ki bu kendini farklı zanneden <span class="math inline">\(u(x)\)</span> bile <span class="math inline">\(y_p + c_1y_1 + c_2y_2\)</span> ifadesinden başka bir şey olamaz.</p>
<p>Bunu nasıl yapacağız? Çok kolay. Eğer bir çözüm ise</p>
<p><span class="math display">\[ L(u) = f(x) \]</span></p>
<p>olmalıdır. Peki şu bizim &quot;özel çözümü'' kullanalım, <span class="math inline">\(L(y_p)\)</span> nedir? Aynısı</p>
<p><span class="math display">\[ L(y_p) = f(x) \]</span></p>
<p>Son iki denklemi birbirinden çıkartırsak</p>
<p><span class="math display">\[ L(u) - L(y_p) = 0 \]</span></p>
<p><span class="math display">\[ L(u - y_p) = 0\]</span></p>
<p>O zaman üstteki son ifade homojen denklemin bir çözümüdür. O zaman şu doğru olmalı</p>
<p><span class="math display">\[ u-y_p =  \tilde{c_1}y_1 + \tilde{c_2}y_2 \]</span></p>
<p>Diğer yandan önceden bildiğimiz gibi</p>
<p><span class="math display">\[ y = y_p + c_1y_1 + c_2y_2 \]</span></p>
<p><span class="math display">\[ y -  y_p = c_1y_1 + c_2y_2 \]</span></p>
<p>Ya da</p>
<p><span class="math display">\[ u = y_p + \tilde{c_1}y_1 + \tilde{c_2}y_2 \]</span></p>
<p><span class="math display">\[ y = y_p + c_1y_1 + c_2y_2 \]</span></p>
<p>Son iki ifade birbirinin aynısı, o zaman <span class="math inline">\(u\)</span> farklı bir çözüm olamaz.</p>
<p>Eğer katsayılar sabit ise, işin yarısını halletmişiz demek ki. Tamamlayıcı denklemi biliyorsak, ki onu nasıl bulacağımızı biliyoruz artık, üstel, kompleks üstel, <span class="math inline">\(\sin, \cos\)</span> fonksiyonlar kullanarak, vs. Geriye ne kalıyor? Sadece özel bir çözüm bulmak kalıyor. Yani hangisi olursa olsun, eşitliğin sağ tarafına uyan &quot;bir'' çözüm bulduğumuz anda, işimiz bitiyor.</p>
<p>İş bitiyor dedik ama, önümüzdeki iki haftayı bu özel çözümü bulmakla geçireceğiz. Fourier Serilerini kullanan bir genel metot göreceğiz, çünkü bu serileri işlemek için iyi bir bahane bu, fakat şunu da eklememiz lazım. Birkaç standart fonksiyon için operatörler kullanaran genel bir yöntem var, tüm diğer &quot;standart olmayan'' durumlar için seriler kullanılıyor, ya da yaklaşıksallama (approximation) kullanılıyor. Eğer bunları hiçbiri işlemezse, en kötü durumda bilgisayara hesaplattırırız, ve sayısal cevabı özel çözüm olarak kullanırız.</p>
<p>Şimdi bu yaptıklarımızı 1. seviye denklemlerle irtibatlandırmak istiyorum. Ders 8'den hatırlayalım:</p>
<p><span class="math display">\[ y&#39; + ky = q(t) \]</span></p>
<p>Çözüm için entegre edici faktörü bulmuştuk, çarpmıştık, vs. Çözüm şöyleydi</p>
<p><span class="math display">\[ y = e^{-kt} \int q(t)e^{kt} \mathrm{d} t + ce^{-kt} \]</span></p>
<p>Üstteki formül 2. seviye denklemi çözmek için gösterdiğimiz paradigmaya nasıl bağlantılı? Üstteki denklemde artının sağındaki terim tamamlayıcı denklemin çözümü gibi durmuyor mu?</p>
<p><span class="math display">\[ y = e^{-kt} \int q(t)e^{kt} \mathrm{d} t + \underbrace{ce^{-kt}}_{y_c} \]</span></p>
<p>Bu mantıklı çünkü <span class="math inline">\(ce^{-kt}\)</span> alttaki homojen denklemin çözümü değil mi?</p>
<p><span class="math display">\[ y&#39; + ky = 0\]</span></p>
<p>Bunu hemen ilk bakışta görüyoruz (dersin bu seviyesinde artık bunu anında söyleyebilmemiz lazım).</p>
<p>O zaman üstteki çözümde <span class="math inline">\(y_c\)</span>'den geri kalanlar da özel çözüm olurlar,</p>
<p><span class="math display">\[
y = \underbrace{e^{-kt} \int q(t)e^{kt} \mathrm{d} t}_{y_p} +
\underbrace{ce^{-kt}}_{y_c}
\]</span></p>
<p>İtiraz edenler olabilir, ama bu <span class="math inline">\(y_p\)</span> içinde tanımsız bir entegral var, ayrıca hiç sabit yok, vs. Eğer entegralin tanımsızlığı bizi rahatsız ediyorsa, onu tanımlı hale getirmenin numarasını görmüştük, alt sınır için bir sıfır koyarız, üste <span class="math inline">\(t\)</span> koyarız, vs. Sabit konusuna gelince, entegre edince ortaya bir sabit çıkmayacak mı?</p>
<p>Devam edelim. Üstteki çözüm hakkında bir yorum daha yapmıştık, hatırlarsak, <span class="math inline">\(k&gt;0\)</span> ve <span class="math inline">\(k&lt;0\)</span> şartları öyle farklı iki sonuca yol açıyor, öyle farklı fiziksel anlamlara sebep oluyor ki, aslında üstteki aynı forma bağlı olmalarına rağmen, bu şartların tamamen farklı denklemler olarak görülmeleri gerektiğinden bahsetmiştik.</p>
<p><span class="math inline">\(k&gt;0\)</span>, üstteki çözümü <span class="math inline">\(y_c\)</span>'nin geçici (transient) <span class="math inline">\(y_p\)</span>'nin sabit konuma (steady-state) dönüştüğü bir durum ortaya çıkıyordu. Bu durumda başlangıç şartlarının tanımladığı <span class="math inline">\(c\)</span>'nin ne olduğu önemli olmuyordu, çünkü <span class="math inline">\(c\)</span>'yi içeren kısım ne olursa olsun sıfıra gidiyordu.</p>
<p><span class="math inline">\(k&lt;0\)</span> olunca işler değişiyor tabii, o zaman üst paragraftaki analiz ise yaramıyor.</p>
<p>Şimdi yapmak istediğim üstteki anlatımın 2. ve daha üst seviye denklemlerdeki karşılığını bulmak. 2. seviyeyi anlamak yeterli aslında, onu anlarsak, daha üst seviye denklemlerde yapılacaklar tıpatıp aynı. 2. derece denklemi yazalım:</p>
<p><span class="math display">\[ y&#39;&#39; + Ay&#39; + By = f(t) \]</span></p>
<p>Sormak istediğim soru şu. Hangi şartlarda 1. derece durumunda gördüğüm türden bir sabit konum kısmı, geçici kısım ayrımını 2. derece denklem için de yapabilirim?</p>
<p>Çözüm neye benziyor?</p>
<p><span class="math display">\[ y = y_p + c_1y_1 + c_2y_2 \]</span></p>
<p>Bu denklemde başlangıç şartları $c_1y_1 + c_2y_2 $ bölümünde olduğuna göre, &quot;hangi şartlarda olursa olsun'' diyeceğimiz kısım ve <span class="math inline">\(t \to \infty\)</span> sırasında yokolup gidip gitmeyeceğini anlamaya çalışacağımız kısım o'dur.</p>
<p>Şimdi yokolma mantığının mekaniğine gelelim. 1. derece durumda o mekaniği görmek kolaydı, çünkü <span class="math inline">\(e^{-kt}\)</span> ibaresinde <span class="math inline">\(k\)</span>'nin etkisinin hemen görebiliyorduk. 2. derece durumunda bu biraz daha zor, ama çözümü elde edince ne kadar güzel bir sonuç olduğunu göreceğiz.</p>
<p>Yani soru <span class="math inline">\(t \to \infty\)</span> iken ne zaman <span class="math inline">\(c_1y_1 + c_2y_2 \to 0\)</span>? Çünkü eğer bu olursa o zaman ODE'ye stabil denebilir. O cevabı bulursak o zaman</p>
<p><span class="math display">\[ y = y_p + \underbrace{c_1y_1 + c_2y_2}_{geçici} \]</span></p>
<p>olacak ve (önümüzdeki iki hafta içinde bulmak için ter dökeceğimiz) çözüm <span class="math inline">\(y_p\)</span> aradığımız stabil çözüm olacak.</p>
<p>ODE'lerin stabil çözümünü bilmek çok önemli, çünkü o zaman ODE hakkında kabaca bir fikir sahibi olabiliyorsunuz, uzun vadede nasıl davranacağını anlıyorsunuz.</p>
<p>Bu analizi kalem kalem, her şart için irdeleyerek (case by case basis) inceleyelim.</p>
<p><span class="math display">\[
\begin{array}{ccc}
\hline
Karakteristik denklemin kökleri &amp;  Çözümler &amp; Stabilite şartı  \\ 
\hline
r_1 \ne r_2 &amp;  c_1e^{r_1t} + c_2e^{r_2t} &amp; r_1 &lt; 0 ve r_2 &lt; 0 \\ 
\hline
r_1 = r_2 &amp;  (c_1 + c_2t)e^{r_1t} &amp; r_1 &lt; 0  \\ 
\hline
r = a \pm bi &amp;  e^{at}(c_1\cos(bt) + c_2\sin(bt)) &amp; a &lt; 0  \\
\hline
\end{array}
\]</span></p>
<p>Yani tablonun sağındaki şartlar bir ODE için geçerliyse, o ODE stabil demektir. Terminolojide bunu söylemenin kısa yolu &quot;eğer tüm karakteristik köklerin reel bölümü negatif ise'' sözüdür.</p>
</body>
</html>
