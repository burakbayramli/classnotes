<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
<meta name="viewport" content="width=device-width, initial-scale=1.0"/>
  <title></title>
  <style type="text/css">code{white-space: pre;}</style>
  <script src="https://cdn.mathjax.org/mathjax/latest/MathJax.js?config=TeX-AMS_CHTML-full" type="text/javascript"></script>
  
  
  
  
</head>
<body>
<h1 id="ders-11">Ders 11</h1>
<p>Bu ders oldukça teorik olacak ama içindeki fikirler bu derste öğretilen en önemli fikirlerin arasında. Şu denklemi hatırlarsak</p>
<p><span class="math display">\[ y&#39;&#39; + p(x)y&#39; + q(x)y = 0 \]</span></p>
<p>Bu denklemin çözüm yöntemi iki tane bağımsız <span class="math inline">\(y_1\)</span> ve <span class="math inline">\(y_2\)</span> bulmaktan geçiyordu. Bağımsızlığın tanımı mesela <span class="math inline">\(y_2\)</span>'nin <span class="math inline">\(y_1\)</span>'in &quot;katı'' olmaması, yani bir çözümü tamsayı bir sabitle çarpınca diğerini elde edememeliyiz. Yani <span class="math inline">\(y_2 \ne cy_1\)</span>, ve <span class="math inline">\(y_1 \ne c&#39;y_2\)</span>, ve <span class="math inline">\(y_1 = 0\)</span> ise <span class="math inline">\(y_2\)</span> sıfır olmamalı.</p>
<p>Üsttekileri belirtmemizin sebebi neydi? Ki böylece normal diferansiyel denklemin (ODE) tüm çözümlerinin <span class="math inline">\(y_1\)</span> ve <span class="math inline">\(y_2\)</span>'nin bir lineer kombinasyonu olduğunu söyleyebilmek, yani</p>
<p><span class="math display">\[ y = c_1 y_1 + c_2 y_2 \]</span></p>
<p>Bu derste cevaplandıracağımız soru şu: Niye?</p>
<p>Soru 1: Niye <span class="math inline">\(c_1 y_1 + c_2 y_2\)</span>'in hepsi bir çözümdür?</p>
<p>Bu soruyu bu dersteki öğrenciler cevaplayabilir herhalde, fakat temiz, öz, zarif (elegant) bir şekilde cevaplayabilmek önemli olan ve aslında bu dersin de konusu. Bu cevabı öz, temiz bir şekilde veremezsek, daha ileride daha çetrefil işleri halledemeyiz.</p>
<p>Birinci soru lineer kombinasyonların niye çözüm olduklarını cevaplayacak, fakat &quot;tüm'' çözümlerin onlar olduğunu daha zor olan 2. sorunun cevabı belirleyecek.</p>
<p>Soru 2: Niye tüm çözümler bunlardır?</p>
<p>Birinci sorunun cevabı üst üste eklenebilmek (superposition) prensibi sayesinde cevaplanacak, ki bu prensip lineer kombinasyon argümanıyla aynı şey. Ek bir not bu prensibin ODE hangi dereceden olursa olsun (yani 2 olduğu gibi, 3, 4, vs. bile olabilir, form değişmediği sürece derece artabilir) prensibin geçerli olmasıdır.</p>
<p>Bu ispatı yapmanın temiz yöntemlerinden biri, azıcık yol dışına çıkıp (detour), lineer operatörlerden bahsetmektir. Bu operatörleri dersimizin geri kalanında sürekli kullanacağız, onları iyice tanımamız iyi olur.</p>
<p>Amacım üst üste eklenebilme prensibinin ispatı, oraya gelirken, değişik yerlere girip çıkacağız. Ana formu tekrar yazalım.</p>
<p><span class="math display">\[ y&#39;&#39; + p(x)y&#39; + q(x)y = 0 \]</span></p>
<p>Şimdi bu formu türev alma operatörünü kullanarak tekrar yazacağım. Operatör <span class="math inline">\(D\)</span>, bir kere türev al demektir, <span class="math inline">\(D^2\)</span> iki kere türev al demektir. O zaman</p>
<p><span class="math display">\[ D^2y + pDy + qy = 0  \]</span></p>
<p><span class="math inline">\(y\)</span>'yi dışarı çekelim</p>
<p><span class="math display">\[ (D^2 + pD + q)y = 0  \]</span></p>
<p>Burada dikkat: insanlar yukarıdaki ibareyi &quot;parantez içinde bir şeyler <em>çarpı</em> y'' diye okumaya meyilli oluyor, bu doğru değil. Böyle bir ima var gibi ama gerçekte olan bu değil, çünkü D operatörü y &quot;üzerinde'' işlem yapan bir operatör. Aslında üsttekini yaparken amacım şuydu, parantez içindeki her şeyi başlına başına tek bir operatör haline çevirmek, ki bu operatöre <span class="math inline">\(L\)</span> adı verelim</p>
<p><span class="math display">\[ \underbrace{(D^2 + pD + q)}_{L}y = 0  \]</span></p>
<p>O zaman geriye</p>
<p><span class="math display">\[ Ly = 0 \]</span></p>
<p>kalır. Formel olarak <span class="math inline">\(L\)</span>'nin tanımı üsttekidir, onu zihnimizde bir kutu olarak ta canlandırabiliriz, kutuya bir fonksiyon giriyor, dışarı başka bir fonksiyon çıkıyor.</p>
<div class="figure">
<img src="11_1.png" />

</div>
<p>Daha da detaylandırmak gerekirse, sayılar için fonksiyonlar neyse, fonksiyonlar için operatörler o'dur. Bir fonksiyona sayı girer, dışarı sayı çıkar, bir operatöre ise fonksiyon girer, bu fonksiyon değişime uğrayıp dışarı başka fonksiyon olarak çıkar. Türev alma operatörü en basit örneklerden biridir, mesela <span class="math inline">\(x^2\)</span> fonksiyonu türev operatörü <span class="math inline">\(D\)</span>'ye girerse, dışarıya yeni bir fonksiyon <span class="math inline">\(2x\)</span> çıkar.</p>
<p>ODE'ye dönersek, üstteki ODE'yi çözmek demek <span class="math inline">\(L\)</span> kutusundan sıfır çıktığını düşünmek ve bunun olması için kutuya ne girdiğini bulmaya çalışmak. Bir ODE'yi çözmek, o zaman, bir tersine çevirme (inverse) problemidir. Tabii ters yönde gitmek ileri yönde gitmekten daha zordur.</p>
<p>Bu operatörün lineer olduğunu hatırlayalım. Bu, operatör fonksiyonlarla iş gördüğü zaman belli özellikler gösterir.</p>
<p><span class="math display">\[ L(u_1 + u_2) = L(u_1) + L(u_2) \]</span></p>
<p><span class="math display">\[  L(cu) = cL(u)\]</span></p>
<p>ki <span class="math inline">\(c\)</span> bir sabit, <span class="math inline">\(u\)</span>, <span class="math inline">\(u_1\)</span> ve <span class="math inline">\(u_2\)</span> fonksiyonlardır.</p>
<p>Üstteki iki ifade lineerliğin iki kuralıdır. Bu kurallar normal fonksiyonlar için de geçerlidir bu arada.</p>
<p>Örnek? <span class="math inline">\(D\)</span> operatörü lineer bir operatördür. Çünkü, mesela</p>
<p><span class="math display">\[ (u_1 + u_2)&#39; = u_1&#39; + u_2&#39; \]</span></p>
<p><span class="math display">\[ (cu)&#39; = cu&#39; \]</span></p>
<p>Bu Calculus dersinden bildiğimiz bir şey. Yani en temel Calculus'tan beri bildiğimiz üstteki kurallar aslında <span class="math inline">\(D\)</span> operatörünün lineer bir operatör olduğunun da göstergesidir.</p>
<p>Not: Ya peki çarpma? O da bir şekilde duruma dahil mi? Onun da kullanıldığı bazı durumlar var ama lineerlik bağlamında konumuzun dışında.</p>
<p>Neyse, tüm bu kuralları üst üste eklenebilme prensibini ispatlayabilmek için ortaya koyduk, şimdi ispatın kendisine gelelim.</p>
<p>Teori</p>
<p>ODE'miz şöyle:</p>
<p><span class="math display">\[ Ly = 0 \]</span></p>
<p>Eğer <span class="math inline">\(y_1\)</span> ve <span class="math inline">\(y_2\)</span> çözüm ise alttaki de bir çözümdür.</p>
<p><span class="math display">\[ y = c_1 y_1 + c_2 y_2 \]</span></p>
<p>İspat</p>
<p><span class="math inline">\(L\)</span> operatörünü üstteki kombinasyona uygulayalım:</p>
<p><span class="math display">\[ L(c_1 y_1 + c_2 y_2) = L(c_1 y_1) + L(c_2 y_2)\]</span></p>
<p><span class="math display">\[ = c_1L(y_1) + c_2L(y_2)\]</span></p>
<p>Şimdi yapmaya çalıştığım bunu sıfır olduğunu göstermek. Eğer <span class="math inline">\(y_1\)</span> bir çözüm ise o zaman <span class="math inline">\(Ly=0\)</span>'dan hareketle <span class="math inline">\(L(y_1)\)</span>'in sıfır olması gerekir. Aynı şekilde <span class="math inline">\(L(y_2) = 0\)</span>.</p>
<p><span class="math display">\[ = c_1 \cdot 0 + c_2 \cdot 0 = 0 \]</span></p>
<p>İspat tamamlandı. Bu argümanı ODE'nin orijinal formunu kullanarak ta yapabilirdik tabii, ama o zaman değişkenleri yerine koyup cebirsel gruplama yapacak, bir sürü işlem içine girecektik. Bu bize sonucu verecekti, ama ispatın niye böyle sonuç verdiğini açık bir şekilde söylemeyecekti. İspat başarılı oldu çünkü <span class="math inline">\(L\)</span> bir lineer operatördü.</p>
<p>Şimdi daha zor olan ikinci soruya gelelim. Bu soruyu cevaplayacağız, ama bir yan yola girerek, cevabı &quot;başlangıç değer problemini çözme'' açısından anlamaya uğraşacağız, başlangıç değerlerini formüle uydurarak (fitting) bir yere gelmeye çabalayacağız.</p>
<p>Teori</p>
<p>Tüm lineer kombinasyonları bir küme olarak düşünelim,</p>
<p><span class="math display">\[ \bigg\{ c_1y_1 + c_2y_2 \bigg\} \]</span></p>
<p>Bana hangi başlangıç değerini verirsen verin, bu küme içinde ona uygun bir <span class="math inline">\(c_1\)</span> ve <span class="math inline">\(c_2\)</span> bulabilirim.</p>
<p>İspat</p>
<p>Bu ispatı yaparken şimdiye kadar ODE çözerken ödevlerde geliştirdiğimiz başlangıç değerlerini kullanıp sabitleri hesaplama becerisinden faydalanacağız, ama sayılar yerine semboller kullanacağız. Diyelim ki</p>
<p><span class="math display">\[ y(x_0) = a \]</span></p>
<p><span class="math display">\[ y(x_0) = b \]</span></p>
<p>Yerine koyarsak</p>
<p><span class="math display">\[ y = c_1y_1 + c_2y_2 \]</span></p>
<p><span class="math display">\[ y&#39; =  c_1y_1&#39; + c_2y_2&#39;\]</span></p>
<p><span class="math inline">\(x=x_0\)</span>'i yerine koyalım</p>
<p><span class="math display">\[ y = c_1y_1(x_0) + c_2y_2(x_0) = a\]</span></p>
<p><span class="math display">\[ y&#39; =  c_1y_1&#39;(x_0) + c_2y_2&#39;(x_0) = b\]</span></p>
<p>Ödev problemlerinde <span class="math inline">\(y_1\)</span> ve <span class="math inline">\(y_2\)</span> somut fonksiyonlar oluyordu, <span class="math inline">\(e^x\)</span> gibi mesela. Burada sadece onun yerine sembolik değerler kullanıyorum.</p>
<p>Şimdi üstteki iki denkleme bakalım. Bu bir beraber çözülecek (simultaneous) lineer denklem sistemi değil midir? Çözülecek, bulunacak değişkenler hangileri? <span class="math inline">\(c_1\)</span> ve <span class="math inline">\(c_2\)</span>. Buna tam alışkın değiliz, genellikle çözülecek değişkenler terimlerin önünde değil arkasında olur, üstelik <span class="math inline">\(c_1\)</span> ve <span class="math inline">\(c_2\)</span> şimdiye kadar hep &quot;sabit'' olarak etiketlediğimiz şeyler, ama biraz daha düşünürsek ve geri kalan arap saçı gibi terimlere dikkatlice bakarsak lineer sistemi görebiliriz. Bu sistemde değişkenler <span class="math inline">\(c_1\)</span> ve <span class="math inline">\(c_2\)</span>.</p>
<p>Peki şimdi şu soruyu soralım. Üstteki sistemin ne zaman bir çözümü vardır? Sistem her zaman çözülemeyebilir. Cevap: Eğer katsayı matrisinin tersi alınabiliyor ise (invertible), yani matrisin determinantı sıfır haricinde bir değer olmalı.</p>
<p><span class="math display">\[ 
\left|\begin{array}{rr}
y_1 &amp; y_2 \\
y_1&#39; &amp; y_2&#39;
\end{array}\right|_{x_0}
\ne 0
\]</span></p>
<p>Determinant işareti <span class="math inline">\(|\)</span>'nin alt köşesindeki <span class="math inline">\(x_0\)</span>, matris içindeki tüm fonksiyonların <span class="math inline">\(x_0\)</span> verilerek elde edilen sonuçlarını kullanmamız gerektiğini söylüyor.</p>
<p>Üstteki determinant önemli bir determinant, ve bir ismi var: Wronskian. Sembolik kullanımi ise şöyle: <span class="math inline">\(W(y_1, y_2)\)</span>. Hepsini bir arada belirtirsek,</p>
<p><span class="math display">\[ W(y_1, y_2) = 
\left|\begin{array}{rr}
y_1 &amp; y_2 \\
y_1&#39; &amp; y_2&#39;
\end{array}\right|
 \]</span></p>
<p>Wronskian'ı ona geçilen iki fonksiyonu biliyorsak hesaplayabiliriz, ama <span class="math inline">\(W\)</span>, <span class="math inline">\(y_1\)</span> ve <span class="math inline">\(y_2\)</span>'nin fonksiyonu değil. Wronskian <span class="math inline">\(x\)</span>'in bir fonksiyonu aslında.</p>
<p>Wronskian'ın sıfır olmama durumunu nasıl ispatlarız? Diyelim ki <span class="math inline">\(y_2\)</span> ve <span class="math inline">\(y_1\)</span> birbirine bağımlı (dependent), yani <span class="math inline">\(y_2 = cy_1\)</span>. Bunun böyle olmadığını biliyoruz çünkü ODE'nin farklı çözümleri var. Ama olduğunu düşünelim, ve üstteki determinanta bakalım, <span class="math inline">\(y_2 = cy_1\)</span> olması ne demektir? <span class="math inline">\(y_2&#39; = cy_1&#39;\)</span> şartının da geçerli olması demektir. Ve bu şart gerçekleşirse, o zaman Wronskian, her <span class="math inline">\(x\)</span> değeri için, her zaman, kesinlikle sıfır olacaktır, çünkü artık iki kolon tamamen birbirinin katı haline gelmiştir.</p>
<p>Ödev sorularında öğrencinin ispatlamasını istediğimiz teori bu.</p>
<p>Teori</p>
<p>Eğer <span class="math inline">\(y_1\)</span> ve <span class="math inline">\(y_2\)</span> ODE'mizin çözümü ise, o zaman sadece iki seçenekten biri doğru olabilir. Ya her <span class="math inline">\(x\)</span> değeri için <span class="math inline">\(W(y_1,y_2) = 0\)</span> (aslında her <span class="math inline">\(x\)</span> değeri için sözü fazlalık, çünkü Wronskian tanımı zaten o ifadeyi kapsıyor, ama bu bir giriş dersi olduğu için tekrarlıyoruz), ya da Wronskian hiçbir zaman sıfır değil.</p>
<p>Şimdi, bir parantez daha açıyoruz. Bu ikinci parantez de kapanınca, üstteki &quot;2. sorunun'' cevabını vermek için elimizde tüm gerekli araçlar olacak.</p>
<p>Yukarıda ODE çözümünün tüm çözümlerinin şurada olduğunu belirtmiştik</p>
<p><span class="math display">\[ \bigg\{ c_1y_1 + c_2y_2 \bigg\} \]</span></p>
<p>Önemli nokta şu ki, <span class="math inline">\(y_1\)</span> ve <span class="math inline">\(y_2\)</span> öyle &quot;özel'', &quot;kutsal'' çözümler değiller. Şunu da söyleyebilirdik ve üstteki ifade ile aynı şey olurdu</p>
<p><span class="math display">\[ \bigg\{ c_1&#39;u_1 + c_2&#39;u_2 \bigg\} \]</span></p>
<p>ki <span class="math inline">\(u_1\)</span> ve <span class="math inline">\(u_2\)</span> herhangi başka bir lineer olarak bağımsız çözümler.</p>
<p>Bunu niye söyledik? <span class="math inline">\(y_1\)</span> ve <span class="math inline">\(y_2\)</span> genelde denklemi çözdüğümüz zaman elde ettiğimiz kolay çözümlerdir, mesela <span class="math inline">\(e^x\)</span>, <span class="math inline">\(e^2x\)</span>, <span class="math inline">\(\cos(x)\)</span>, vs. türünde. Çözümü bu tür öğeleri kullanarak yazmak bir yöntem tabii, fakat tek yöntem değil. Bazı ODE'ler için &quot;normalize edilmiş çözümler'' bulmak daha iyi.</p>
<p>Normalize edilmiş çözümler belli bazı özel başlangıç şartlarını tatmin eden çözümlerdir. Eğer <span class="math inline">\(Y_1\)</span> ve <span class="math inline">\(Y_2\)</span>'yi normalize edilmiş çözümler olarak kabul edersek, bu şartlar</p>
<p><span class="math display">\[ Y_1(0) = 1, \quad  Y_2(0) = 0  \]</span></p>
<p><span class="math display">\[ Y_1&#39;(0) = 0, \quad  Y_2&#39;(0) = 1 \]</span></p>
<p>Örnek</p>
<p><span class="math display">\[ y&#39;&#39; + y = 0 \]</span></p>
<p>Standart çözümler <span class="math inline">\(y_1 = \cos(x)\)</span>, <span class="math inline">\(y_2 = \sin(x)\)</span>. <span class="math inline">\(y_1\)</span>'in 0'daki değeri nedir? 1. <span class="math inline">\(y_1&#39;\)</span>'in sıfırdaki değeri nedir? 0. Demek ki <span class="math inline">\(y_1\)</span> normalize edilmiş, yani <span class="math inline">\(Y_1\)</span>. <span class="math inline">\(y_2\)</span> aynı şekilde <span class="math inline">\(Y_2\)</span> olur.</p>
<p>Not: Normalize çözümleri çoğunlukla bir bakışta bu kadar kolay göremiyoruz tabii ki.</p>
<p>Örnek</p>
<p><span class="math display">\[ y&#39;&#39; - y = 0 \]</span></p>
<p>Karakteristik denklemler 1, ve -1, o zaman çözüm <span class="math inline">\(y_1 = e^x\)</span> ve <span class="math inline">\(y_2 = e^{-x}\)</span>.</p>
<p>Genel çözüm</p>
<p><span class="math display">\[ y = c_1 e^x + c_2 e^{-x} \]</span></p>
<p>Buradan normalize çözümleri, mesela <span class="math inline">\(Y_1\)</span>, nasıl buluruz? Başlangıç şartlarını yerine getirerek. Bu arada <span class="math inline">\(y&#39;\)</span></p>
<p><span class="math display">\[ y&#39; = c_1 e^x - c_2 e^{-x} \]</span></p>
<p>Şartları koyalım. <span class="math inline">\(y_1(0)\)</span></p>
<p><span class="math display">\[ c_1 + c_2 = 1 \]</span></p>
<p><span class="math inline">\(y_1&#39;(0)\)</span></p>
<p><span class="math display">\[ c_1 - c_2 = 0 \]</span></p>
<p>Bu bir denklem sistemi yarattı, o zaman <span class="math inline">\(c_1 = c_2 = 1/2\)</span>. O zaman</p>
<p><span class="math display">\[ Y_1 = \frac{e^x + e^{-x}}{2} \]</span></p>
<p><span class="math inline">\(Y_2\)</span>'yi benzer şekilde buluruz, hesapları yaptıktan sonra sonuç</p>
<p><span class="math display">\[ Y_2 = \frac{e^x - e^{-x}}{2} \]</span></p>
<p>çıkacaktır. Yani örnek ODE'miz için bu iki çözüm normalize edilmiş çözümlerdir. Bu çözümler asıl çözümlerden &quot;daha iyi'', çünkü başlangıç şartları daha &quot;güzel''. Çözüme ve türevini sıfır noktasında hesaplayınca bunu görüyoruz, sonuç ya 0 ya da 1 geliyor. Temiz. Bu arada bu örnekte elde ettiğimiz <span class="math inline">\(Y_1\)</span>, <span class="math inline">\(\cosh(x)\)</span> (hiperbolik kosinüs) ve <span class="math inline">\(Y_2\)</span>, <span class="math inline">\(\sinh(x)\)</span> (hiperbolik sinüs) olarak bilinir.</p>
<p>Mühendisler normalize çözümleri çok severler, çünkü eğer <span class="math inline">\(Y_1\)</span> ve <span class="math inline">\(Y_2\)</span> sıfırda normalize edilmişse, o zaman başlangıç değer problemi, yani bizim klasik ODE'miz artı</p>
<p><span class="math display">\[ y(0) = y_0 \]</span></p>
<p><span class="math display">\[ y&#39;(0) = y_0&#39; \]</span></p>
<p>denkleminin çözümü şöyledir</p>
<p><span class="math display">\[ y = y_0 Y_1 + y_0&#39; Y_2 \]</span></p>
<p>Diğer bir deyişle, eğer bir denklemin normalize çözümlerini bulmuşsak / biliyorsak, genel çözüm için başlangıç şartlarını <em>olduğu gibi</em> alıp genel çözümü yaratmak için kullanabiliriz.</p>
<p>Üstteki <span class="math inline">\(y\)</span>'nin doğru olup olmadığı kontrol edilebilir. Mesela <span class="math inline">\(y(0)\)</span> nedir? O noktada <span class="math inline">\(Y_1(0)=1\)</span>, <span class="math inline">\(Y_2(0)=0\)</span> olduğuna göre <span class="math inline">\(y(0)=y_0\)</span> elde ederiz, ki bu üstteki başlangıç şartları ile uyar. Geri kalanını siz kontrol edebilirsiniz.</p>
<p>Böylece ikinci parantezi kapattık. Artık &quot;büyük teori'' için gereken her şey var.</p>
<p>Mevcudiyet ve Özgünlük Teorisi (Existence and Uniqueness Theorem)</p>
<p>Standart ODE</p>
<p><span class="math display">\[ y&#39;&#39; + py&#39; + qy = 0 \]</span></p>
<p>öyle ki <span class="math inline">\(p\)</span> ve <span class="math inline">\(q\)</span> her <span class="math inline">\(x\)</span> için sürekli fonksiyonlar (&quot;iyi'' fonksiyonlar yani, katsayılar hiçbir noktada patlamıyor).</p>
<p>O zaman, bu teoriye göre, verilen başlangıç şartları</p>
<p><span class="math display">\[ y(0) = A \]</span></p>
<p><span class="math display">\[ y&#39;(0) = B \]</span></p>
<p>uyumlu bir çözümü, ve sadece bir tane çözüm vardır.</p>
<p>Bir çözüm olması teorinin &quot;mevcudiyet'' tarafı, o çözümün tek mümkün çözüm olması teorinin özgünlük tarafı.</p>
<p>İddia ediyorum ki</p>
<p><span class="math display">\[ \bigg\{ c_1Y_1 + c_2Y_2 \bigg\} \]</span></p>
<p>kümesi tüm çözümleri içeriyor.</p>
<p>İspat</p>
<p>Verilen herhangi (arbitrary) bir çözüm <span class="math inline">\(u(x)\)</span>, ki</p>
<p><span class="math display">\[ u(0) = u_0 \]</span></p>
<p><span class="math display">\[ u&#39;(0) = u_0&#39; \]</span></p>
<p>alınıp şu şekilde kullanılınca</p>
<p><span class="math display">\[ u_0 Y_1 +  u_0&#39;Y_2 \]</span></p>
<p>bu ifade başlangıç şartlarıyla uyumlu olur.</p>
<p>Ekler</p>
<p>Dersler 9-11 içeriğinde ikinci derece lineer diferansiyel denklemin eğer iki çözümü varsa onların lineer birleşiminin yeni bir çözüm olacağını aktardık, başlangıç şartlarını dahil edince bir çözüm bulunacağını gördük. Wronskian bu bağlamda iki çözümün &quot;birleştirilebilir'' olup olmadığını kontrol ediyordu. Fakat bulduğumuz çözümün özgün (unique) olup olmadığını hala bilmiyoruz, en azından şu anda kadar onun için teorik bir ispat görmedik.</p>
<p><span class="math display">\[
ay&#39;&#39; + by&#39; + cy = 0
\]</span></p>
<p>Mesela üstteki gibi sabit katsayılı ikinci derece denklem çözümü için <span class="math inline">\(e^{rt}\)</span> seçimi yaptık, bunu bir bilgili tahmin (ansatz) olarak gerçekleştirdik, fakat bu seçimin temeli nedir? Seçilen fonksiyon özgün çözüm müdür?</p>
<p>Sezgisel olarak <span class="math inline">\(\exp\)</span> bazlı bir çözüm işleyeceğini bilebilirdik, çünkü birinci derece baz lineer diferansiyel denklemin çözümü bir <span class="math inline">\(\exp\)</span> içerir. Sezgisel tahmin şöyle devam eder, ikinci derece lineer denklemi birinci derece diferansiyel denklem <em>sistemine</em> çevirebileceğimize göre <span class="math inline">\(\exp\)</span> fonksiyonu seçimi normaldir.</p>
<p>Ya da, şöyle düşünürdük, üstteki formül bize şunu çıtlatıyor sanki, ikinci türev, birinci ve sıfırıncı türevlerin lineer kombinasyonu olarak temsil ediliyor olabilmeli [2, sf. 158] .. Bu bizi yine <span class="math inline">\(y = e^{rt}\)</span> şeklinde bir formüle itebildi, çünkü <span class="math inline">\(e^{rt}\)</span>'nin türevleri bir sabit çarpı <span class="math inline">\(e^{rt}\)</span>'nin kendisi olacaktır.</p>
<p>Fakat bize akıllı tahminlerin ötesinde çözümün varlığını ve özgünlüğünü kanıtlayan net, kesin (rigourous) bir ispat gerekiyor. Önce en temel başlangıç değer problemi (initial value problem -IVP-) ile başlayalım.</p>
<p><span class="math display">\[
y&#39; = f(x,y), \quad y(x_0) = y_0
\qquad (1)
\]</span></p>
<p>Üstteki IVP yerine alttaki gibi, ona eşit bir entegral formülü geçirebiliriz,</p>
<p><span class="math display">\[
y(x) = y_0 + \int_{x_0}^{x} f[t, y(t)] \mathrm{d} t
\qquad (2)
\]</span></p>
<p>Bu formülü (1)'in entegralini alarak elde ettik, bu bariz, başlangıç şartını <span class="math inline">\(y_0\)</span> terimi üzerinden dahil ettik.</p>
<p>Çözüme olan iyi bir yaklaşıksallama entegralde <span class="math inline">\(y_0\)</span> kullanmak ve böylece yeni bir daha iyi yaklaşık formül <span class="math inline">\(y_1\)</span> elde etmek.</p>
<p><span class="math display">\[
y_1(x) = y_0 + \int_{x_0}^{x} f[t, y_0] \mathrm{d} t
\]</span></p>
<p>Özyineli yaklaşım devam ediyorf,<span class="math inline">\(y_1\)</span>'i kullanarak daha iyi bir yaklaşıksallama elde edebiliriz belki, mesela <span class="math inline">\(y_1\)</span>'i (2) formülüne sokunca bir <span class="math inline">\(y_2\)</span> gelir,</p>
<p><span class="math display">\[
y_2(x) = y_0 + \int_{x_0}^{x} f[t, y_1] \mathrm{d} t
\]</span></p>
<p>Bu işlemin <span class="math inline">\(n\)</span>'inci adımında</p>
<p><span class="math display">\[
y_{n}(x) = y_0 + \int_{x_0}^{x} f[t, y_{n-1}] \mathrm{d} t
\]</span></p>
<p>Bu metota Picard'ın ardı ardına yapılan yaklaşıksallama işlemleri (Picard's method of successive approximations) ismi verilir.</p>
<p>Bir örnek üzerinde görelim. Alttaki basit IVP'nin</p>
<p><span class="math display">\[
y&#39; = y, \quad y(0)=1
\]</span></p>
<p>bariz çözümü <span class="math inline">\(y(x) = e^x\)</span>. Şimdi bu sonuca üstteki entegral formülü ile erişmeye uğraşalım. Eşdeğer entegral formülü</p>
<p><span class="math display">\[
y(x) = 1 + \int _{0}^{x} y(t) \mathrm{d} t
\]</span></p>
<p>Özyineli formüllerin şablonu</p>
<p><span class="math display">\[
y_n(x) = 1 + \int_{0}^{x} y_{n-1}(t) \mathrm{d} t
\]</span></p>
<p><span class="math display">\[
y_1(x) = 1 + \int_{0}^{x} \mathrm{d} t = 1 + x
\]</span></p>
<p><span class="math display">\[
y_2(x) = 1 + \int_{0}^{x} (1+t) \mathrm{d} t = 1 + x + \frac{x^2}{2}
\]</span></p>
<p><span class="math display">\[
y_3(x) = 1 + \int_{0}^{x} (1 + t + \frac{t^2}{2}) \mathrm{d} t =
1 + x + \frac{x^2}{2} + \frac{x^3}{2 \cdot 3}
\]</span></p>
<p>Genel gidişatın ne olduğunu görmeye başladık herhalde, bu özyineli formüller sonuçta</p>
<p><span class="math display">\[
y_n(x) = 1 + x + \frac{x^2}{2!} + \frac{x^3}{3!} + ... + \frac{x^n}{n!} 
\]</span></p>
<p>şekline bürünür. Bu özyineli yaklaşıksallamalar bir nihai sonuca yakınsayacaktır, üstteki formülün <span class="math inline">\(e^x\)</span> ifadesinin güç serisi açılımı olduğunu hatırlayabiliriz. Böylece özgün, nihai sonucu net olarak ispatlamış olduk.</p>
<p>Genel özgün çözümün mevcudiyeti için [3, sf. 543], [5, 10] kaynaklarına bakılabilir, ikinci ve daha yüksek diferansiyel denklemlerin özgün çözüm varlığı dolaylı olarak burada ispatlanıyor, mesela [5] kaynağına bakınca, normal (ordinary) diferansiyel denklemler için teori şöyle der,</p>
<p>Alttaki verili IVP için</p>
<p><span class="math display">\[
y&#39;(x) = F(x,y(x)), \quad y(a) = Y
\]</span></p>
<p>eğer <span class="math inline">\(F\)</span> <span class="math inline">\(x\)</span> içinde sürekli ve <span class="math inline">\(y\)</span> içinde, başlangıç noktası <span class="math inline">\(x \in (a-h,a+h)\)</span>, <span class="math inline">\(y \in (Y-l,Y+l)\)</span> etrafında Lipschitz [4] ise, o zaman ODE'nın daha ufak bir aralık <span class="math inline">\(x \in (a-r,a+r)\)</span> içinde özgün bir çözümü vardır bu çözüm sürekli olarak <span class="math inline">\(Y\)</span>'ye bağlıdır. Bu Picard Teorisi ile mümkün oluyor.</p>
<p>İspatın tamamını vermeyeceğiz, ama kabaca süreç şöyle, ispat genel ODE için bir Picard özyinelemesi yapar, ve bu serinin bir <span class="math inline">\(y(x)\)</span> çözüme yakınsadığını bu genel şart için ispat eder.</p>
<p>Özgünlük için hayali herhangi bir diğer çözüm <span class="math inline">\(u(x)\)</span> farzedilir, ve bu çözümün de <span class="math inline">\(y(x)\)</span> olması gerektiği ispatlanır. Bu ispatı verelim [5, sf. 13], elde etmeye uğraşacağımız sonuç herhangi bir diğer <span class="math inline">\(u(x)\)</span> için <span class="math inline">\(|y(x)-u(x)|\)</span> değerinin sıfır olması gerektiği.</p>
<p>Bir ODE'nin entegral formundaki açılımının</p>
<p><span class="math display">\[
y(x) = Y + \int_{0}^{x} F(x,y(x)) \mathrm{d} s
\]</span></p>
<p>olduğunu hatırlayalım. <span class="math inline">\(u\)</span> açılımı benzer şekilde olacaktır. Hem <span class="math inline">\(u\)</span> hem de <span class="math inline">\(y\)</span> <span class="math inline">\(x \in (a-r,a+r)\)</span> içinde süreklidir, çünkü her iki fonksiyon da sürekli fonksiyonların entegrali, o zaman</p>
<p><span class="math display">\[
|y(x)-u(x)| &lt; C, \quad \forall \in [a-r,a+r]
\qquad (3)
\]</span></p>
<p>Şimdi <span class="math inline">\(|y(x)-u(x)|\)</span> işlemini entegral formunda açalım,</p>
<p><span class="math display">\[
|y(x)-u(x)| = \bigg| \int _{a}^{x}  F(x,y(s)) - F(x,u(s)) \bigg|
\qquad (4)
\]</span></p>
<p>Lipschitz tanımını hatırlarsak, <span class="math inline">\(\big| F(x,y) - F(x,\tilde{x}) \big| \le k |y-\tilde{y}|\)</span>. Bu ifadeyi üstteki formülün sağ tarafına sokarsak,</p>
<p><span class="math display">\[
\le \int _{a}^{x} k|y(s)-u(s) | \mathrm{d} s
\qquad (5)
\]</span></p>
<ol start="3" style="list-style-type: decimal">
<li>eşitsizliğini kullanınca</li>
</ol>
<p><span class="math display">\[
\le k C |k-a|
\]</span></p>
<p>Şimdi ilginç bir numara yapacağız, diyelim ki aynı türetimi yine yaptık, (5) noktasına gelince (4)'teki <span class="math inline">\(|y(x)-u(x)|\)</span> ifadesini (5)'teki <span class="math inline">\(|y(s)-u(s)\)</span> bölümüne sokabiliriz, şöyle bir şey oluyor,</p>
<p><span class="math display">\[
|y(x)-u(x)| = \bigg| \int _{a}^{x}  F(x,y(s)) - F(x,u(s)) \bigg|
\]</span></p>
<p><span class="math display">\[
\le \int _{a}^{x} k|y(s)-u(s) | \mathrm{d} s
\]</span></p>
<p><span class="math display">\[
\le \int _{a}^{x} k \cdot k \cdot C |s-a| \mathrm{d} s
\]</span></p>
<p><span class="math display">\[
\le C k^2 \frac{|x-a|^2}{2}
\]</span></p>
<p>İki üstteki formül (4) ifadesinin (5)'e yerleştirilmesi ile mümkün oldu. Biraz düşününce bu işlemi istediğimiz kadar tekrarlayabileceğimizi görebilirdik, ve şu sonuca erisebilirdik,</p>
<p><span class="math display">\[
|y(x)-u(x)| \le \frac{C k^n |x-a|^n}{n!} \to 0, \quad n \to \infty
\]</span></p>
<p>Yani <span class="math inline">\(y(x)\)</span> ve <span class="math inline">\(u(x)\)</span> farkı sıfırdır, demek ki <span class="math inline">\(y(x)\)</span> ve <span class="math inline">\(u(x)\)</span> aynı fonksiyon olmalıdır. Seçilen herhangi bir diğer <span class="math inline">\(u(x)\)</span> özgün sonuç <span class="math inline">\(y(x)\)</span>'ten başkası olamaz.</p>
<p>İkinci ve daha yüksek dereceli lineer denklemlerin ispatı için çözüm varlığı ve özgünlüğünü vektör değerli fonksiyonlara genişletmek gerekiyor [5, sf. 17]. Bu şekilde vektör / matris bazlı birinci derece bir ODE sisteminin de özgün çözümü olacağını ispatlayabiliyoruz.</p>
<p><span class="math inline">\(n\)</span> dereceli diferansiyel denklemlerinin birinci derece vektör ODE sistemine indirgenebileceği üzerinden, aynı ispatın yüksek dereceler için geçerli olacağını da görüyoruz.</p>
<p>Mesela</p>
<p><span class="math display">\[
y&#39;&#39;(x) + \cos xy&#39;(x) - \sin x y(x) = \tan x, \quad y(0)=1, y&#39;(0)=0
\]</span></p>
<p>denklemi vektör bazlı forma çevirilebilir,</p>
<p><span class="math display">\[
u&#39;(x) = v(x), \quad u(0)=1
\]</span></p>
<p><span class="math display">\[
v&#39;(x) = \tan x + \sin x u(x) - \cos x v(x), \quad v(0) = 0
\]</span></p>
<p>Eşitliğin sağ tarafı <span class="math inline">\(x\)</span>'te süreklidir ve <span class="math inline">\(-\pi/2 &lt; x &lt; \pi / 2\)</span> aralığında <span class="math inline">\(u,v\)</span> için Lipschitz'dir. O zaman Picard'ın teorisi 0 etrafında bir aralık içinde özgün bir çözümün olması gerektiğidir.</p>
<p>Kaynaklar</p>
<p>[1] Boyce, <em>Elementary Differential Equations Boundary Value Problems</em></p>
<p>[2] Nagle, <em>Fundamentals of Differential Equations and Boundary Value Problems</em></p>
<p>[3] Simmons, <em>Differential Equations With Applications and Historical Notes</em></p>
<p>[4] Bayramlı, <em>Fonksiyonel Analiz, Ders 2</em></p>
<p>[5] Muscat, <em>Ordinary Differential Equations</em></p>
</body>
</html>
